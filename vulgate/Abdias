1	1	Vísio Abdíæ. Hæc dicit Dóminus Deus ad Edom: Audítum  audívimus a Dómino, et legátum ad gentes misit: súrgite, et consurgámus advérsus eum in prǽlium.
1	2	Ecce párvulum dedi te in géntibus: contemptíbilis tu es valde.
1	3	Supérbia cordis tui éxtulit te, habitántem in scissúris petrárum, exaltántem sólium tuum; qui dicis in corde tuo: Quis détrahet me in terram?
1	4	Si exaltátus fúeris ut áquila, et si inter sídera posúeris nidum tuum, inde détraham te, dicit Dóminus.
1	5	Si fures introíssent ad te, si latrónes per noctem, quómodo conticuísses? nonne furáti essent sufficiéntia sibi? Si vindemiatóres introíssent ad te, numquid saltem racémum reliquíssent tibi?
1	6	Quómodo scrutáti sunt Esau; investigavérunt abscóndita eius?
1	7	Usque ad términum emisérunt te: omnes viri fœ́deris tui illusérunt tibi: invaluérunt advérsum te viri pacis tuæ, qui cómedunt tecum, ponent insídias subter te; non est prudéntia in eo.
1	8	Numquid non in die illa, dicit Dóminus, perdam sapiéntes de Idumǽa, et prudéntiam de monte Esau?
1	9	Et timébunt fortes tui a merídie, ut intéreat vir de monte Esau.
1	10	Propter interfectiónem, et propter iniquitátem in fratrem tuum Iacob, opériet te confúsio, et períbis in ætérnum.
1	11	In die cum stares advérsus eum, quando capiébant aliéni exércitum eius, et extránei ingrediebántur portas eius, et super Ierúsalem mittébant sortem, tu quoque eras quasi unus ex eis.
1	12	Et non despícies in die fratris tui, in die peregrinatiónis eius: et non lætáberis super fílios Iuda in die perditiónis eórum: et non magnificábis os tuum in die angústiæ.
1	13	Neque ingrediéris portam pópuli mei in die ruínæ eórum; neque despícies et tu in malis eius in die vastitátis illíus. Et non emittéris advérsus exércitum eius in die vastitátis illíus,
1	14	neque stabis in exítibus ut interfícias eos qui fúgerint, et non conclúdes réliquos eius in die tribulatiónis.
1	15	Quóniam iuxta est dies Dómini super omnes gentes: sicut fecísti, fiet tibi; retributiónem tuam convértet in caput tuum.
1	16	Quómodo enim bibístis super montem sanctum meum, bibent omnes gentes iúgiter: et bibent, et absorbébunt, et erunt quasi non sint.
1	17	Et in monte Sion erit salvátio, et erit sanctus; et possidébit domus Iacob eos qui se posséderant.
1	18	Et erit domus Iacob ignis, et domus Ioseph flamma, et domus Esau stípula: et succendéntur in eis, et devorábunt eos, et non erunt relíquiæ domus Esau, quia Dóminus locútus est.
1	19	Et hæreditábunt hi, qui ad austrum sunt, montem Esau, et qui in campéstribus, Philísthiim: et possidébunt regiónem Ephraim et regiónem Samaríæ, et Béniamin possidébit Gálaad.
1	20	Et transmigrátio exércitus huius filiórum Israel, ómnia loca Chananæórum usque ad Saréptam: et transmigrátio Ierúsalem, quæ in Bósphoro est, possidébit civitátes austri.
1	21	Et ascéndent salvatóres in montem Sion iudicáre montem Esau, et erit Dómino regnum.
