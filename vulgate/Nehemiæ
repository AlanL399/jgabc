1	1	Verba Nehemíæ fílii Helchíæ. Et factum est in mense Casleu, anno vigésimo, et ego eram in Susis castro.
1	2	Et venit Hánani, unus de frátribus meis, ipse et viri ex Iuda: et interrogávi eos de Iudǽis qui remánserant, et supérerant de captivitáte, et Ierúsalem.
1	3	Et dixérunt mihi: Qui remansérunt, et relícti sunt de captivitáte ibi in província, in afflictióne magna sunt, et in oppróbrio: et murus Ierúsalem dissipátus est, et portæ eius combústæ sunt igni.
1	4	Cumque audíssem verba huiuscémodi, sedi, et flevi, et luxi diébus multis: ieiunábam, et orábam ante fáciem Dei cæli:
1	5	et dixi: Quæso, Dómine Deus cæli fortis, magne atque terríbilis, qui custódis pactum et misericórdiam cum his qui te díligunt, et custódiunt mandáta tua:
1	6	fiant aures tuæ auscultántes, et óculi tui apérti, ut áudias oratiónem servi tui, quam ego oro coram te hódie nocte et die pro fíliis Israel servis tuis: et confíteor pro peccátis filiórum Israel, quibus peccavérunt tibi: ego et domus patris mei peccávimus,
1	7	vanitáte sedúcti sumus, et non custodívimus mandátum tuum, et cæremónias, et iudícia quæ præcepísti Móysi fámulo tuo.
1	8	Meménto verbi quod mandásti Móysi servo tuo, dicens: Cum transgréssi fuéritis, ego dispérgam vos in pópulos:
1	9	et si revertámini ad me, et custodiátis præcépta mea, et faciátis ea: etiámsi abdúcti fuéritis ad extréma cæli, inde congregábo vos, et redúcam in locum quem elégi ut habitáret nomen meum ibi.
1	10	Et ipsi servi tui, et pópulus tuus, quos redemísti in fortitúdine tua magna, et in manu tua válida.
1	11	Obsecro, Dómine, sit auris tua atténdens ad oratiónem servi tui, et ad oratiónem servórum tuórum, qui volunt timére nomen tuum: et dírige servum tuum hódie, et da ei misericórdiam ante virum hunc. Ego enim eram pincérna regis.
2	1	Factum est autem in mense Nisan, anno vigésimo Artaxérxis regis: et vinum erat ante eum, et levávi vinum, et dedi regi: et eram quasi lánguidus ante fáciem eius.
2	2	Dixítque mihi rex: Quare vultus tuus tristis est, cum te ægrótum non vídeam? non est hoc frustra, sed malum néscio quod in corde tuo est. Et tímui valde, ac nimis:
2	3	et dixi regi: Rex, in ætérnum vive: quare non mœ́reat vultus meus, quia cívitas domus sepulchrórum patris mei desérta est, et portæ eius combústæ sunt igni?
2	4	Et ait mihi rex: Pro qua re póstulas? Et orávi Deum cæli,
2	5	et dixi ad regem: Si vidétur regi bonum, et si placet servus tuus ante fáciem tuam, ut mittas me in Iudǽam ad civitátem sepúlchri patris mei, et ædificábo eam.
2	6	Dixítque mihi rex, et regína quæ sedébat iuxta eum: Usque ad quod tempus erit iter tuum, et quando revertéris? Et plácuit ante vultum regis, et misit me: et constítui ei tempus.
2	7	Et dixi regi: Si regi vidétur bonum, epístolas det mihi ad duces regiónis trans flumen, ut tradúcant me, donec véniam in Iudǽam:
2	8	et epístolam ad Asaph custódem saltus regis, ut det mihi ligna, ut tégere possim portas turris domus, et muros civitátis, et domum quam ingréssus fúero. Et dedit mihi rex iuxta manum Dei mei bonam mecum.
2	9	Et veni ad duces regiónis trans flumen, dedíque eis epístolas regis. Míserat autem rex mecum príncipes mílitum, et équites.
2	10	Et audiérunt Sanabállat Horonítes, et Tobías servus Ammanítes: et contristáti sunt afflictióne magna, quod venísset homo qui quǽreret prosperitátem filiórum Israel.
2	11	Et veni Ierúsalem, et eram ibi tribus diébus.
2	12	Et surréxi nocte ego, et viri pauci mecum, et non indicávi cuiquam quid Deus dedísset in corde meo ut fácerem in Ierúsalem: et iuméntum non erat mecum, nisi ánimal cui sedébam.
2	13	Et egréssus sum per portam vallis nocte, et ante fontem dracónis, et ad portam stércoris, et considerábam murum Ierúsalem dissipátum, et portas eius consúmptas igni.
2	14	Et transívi ad portam fontis, et ad aquædúctum regis, et non erat locus iuménto cui sedébam ut transíret.
2	15	Et ascéndi per torréntem nocte, et considerábam murum, et revérsus veni ad portam vallis, et rédii.
2	16	Magistrátus autem nesciébant quo abiíssem, aut quid ego fácerem: sed et Iudǽis, et sacerdótibus, et optimátibus, et magistrátibus, et réliquis qui faciébant opus, usque ad id loci nihil indicáveram.
2	17	Et dixi eis: Vos nostis afflictiónem in qua sumus: quia Ierúsalem desérta est, et portæ eius consúmptæ sunt igni: veníte, et ædificémus muros Ierúsalem, et non simus ultra oppróbrium.
2	18	Et indicávi eis manum Dei mei, quod esset bona mecum, et verba regis quæ locútus esset mihi, et aio: Surgámus, et ædificémus. Et confortátæ sunt manus eórum in bono.
2	19	Audiérunt autem Sanabállat Horonítes, et Tobías servus Ammanítes, et Gosem Arabs, et subsannavérunt nos, et despexérunt, dixerúntque: Quæ est hæc res quam fácitis? numquid contra regem vos rebellátis?
2	20	Et réddidi eis sermónem, dixíque ad eos: Deus cæli ipse nos iuvat, et nos servi eius sumus: surgámus et ædificémus: vobis autem non est pars, et iustítia, et memória in Ierúsalem.
3	1	Et surréxit Elíasib sacérdos magnus, et fratres eius sacerdótes, et ædificavérunt portam gregis: ipsi sanctificavérunt eam, et statuérunt valvas eius, et usque ad turrim centum cubitórum sanctificavérunt eam, usque ad turrim Hanáneel.
3	2	Et iuxta eum ædificavérunt viri Iéricho: et iuxta eum ædificávit Zachur fílius Amri.
3	3	Portam autem píscium ædificavérunt fílii Asnaa: ipsi texérunt eam, et statuérunt valvas eius, et seras, et vectes. Et iuxta eos ædificávit Márimuth fílius Uríæ, fílii Accus.
3	4	Et iuxta eum ædificávit Mosóllam fílius Barachíæ, fílii Mesézebel: et iuxta eos ædificávit Sadoc fílius Báana.
3	5	Et iuxta eos ædificavérunt Thecuéni: optimátes autem eórum non supposuérunt colla sua in ópere Dómini sui.
3	6	Et portam véterem ædificavérunt Ióiada fílius Phásea, et Mosóllam fílius Besodía: ipsi texérunt eam, et statuérunt valvas eius, et seras, et vectes.
3	7	Et iuxta eos ædificavérunt Meltías Gabaonítes, et Iadon Meronathítes, viri de Gábaon et Maspha, pro duce qui erat in regióne trans flumen.
3	8	Et iuxta eum ædificávit Eziel fílius Araía áurifex: et iuxta eum ædificávit Ananías fílius pigmentárii: et dimisérunt Ierúsalem usque ad murum platéæ latióris.
3	9	Et iuxta eum ædificávit Raphaía fílius Hur, princeps vici Ierúsalem.
3	10	Et iuxta eum ædificávit Iedaía fílius Harómaph contra domum suam: et iuxta eum ædificávit Hattus fílius Haseboníæ.
3	11	Médiam partem vici ædificávit Melchías fílius Herem, et Hasub fílius Phahath Moab, et turrim furnórum.
3	12	Et iuxta eum ædificávit Sellum fílius Alohes, princeps médiæ partis vici Ierúsalem, ipse et fíliæ eius.
3	13	Et portam vallis ædificávit Hanun, et habitatóres Zánoe: ipsi ædificavérunt eam, et statuérunt valvas eius, et seras, et vectes, et mille cúbitos in muro usque ad portam sterquilínii.
3	14	Et portam sterquilínii ædificávit Melchías fílius Rechab, princeps vici Bethácharam: ipse ædificávit eam, et státuit valvas eius, et seras, et vectes.
3	15	Et portam fontis ædificávit Sellum fílius Cholhóza, princeps pagi Maspha: ipse ædificávit eam, et texit, et státuit valvas eius, et seras, et vectes, et muros piscínæ Síloe in hortum regis, et usque ad gradus qui descéndunt de civitáte David.
3	16	Post eum ædificávit Nehemías fílius Azboc, princeps dimídiæ partis vici Bethsur, usque contra sepúlchrum David, et usque ad piscínam quæ grandi ópere constrúcta est, et usque ad domum fórtium.
3	17	Post eum ædificavérunt Levítæ, Rehum fílius Benni: post eum ædificávit Hasebías princeps dimídiæ partis vici Céilæ in vico suo.
3	18	Post eum ædificavérunt fratres eórum: Bavái fílius Enadad, princeps dimídiæ partis Céilæ:
3	19	et ædificávit iuxta eum Azer fílius Iósue, princeps Maspha, mensúram secúndam, contra ascénsum firmíssimi ánguli.
3	20	Post eum in monte ædificávit Baruch fílius Záchai mensúram secúndam, ab ángulo usque ad portam domus Elíasib sacerdótis magni.
3	21	Post eum ædificávit Mérimuth fílius Uríæ fílii Haccus, mensúram secúndam, a porta domus Elíasib, donec extenderétur domus Elíasib.
3	22	Et post eum ædificavérunt sacerdótes, viri de campéstribus Iordánis.
3	23	Post eum ædificávit Béniamin et Hasub contra domum suam: et post eum ædificávit Azarías fílius Maasíæ fílii Ananíæ contra domum suam.
3	24	Post eum ædificávit Bénnui fílius Hénadad mensúram secúndam, a domo Azaríæ usque ad flexúram, et usque ad ángulum.
3	25	Phalel fílius Ozi contra flexúram, et turrim quæ éminet de domo regis excélsa, id est, in átrio cárceris: post eum Phadaía fílius Pharos.
3	26	Nathinǽi autem habitábant in Ophel usque contra portam aquárum ad oriéntem, et turrim quæ prominébat.
3	27	Post eum ædificavérunt Thecuéni mensúram secúndam e regióne, a turre magna et eminénte usque ad murum templi.
3	28	Sursum autem a porta equórum ædificavérunt sacerdótes, unusquísque contra domum suam.
3	29	Post eos ædificávit Sadoc fílius Emmer contra domum suam. Et post eum ædificávit Semaía fílius Secheníæ, custos portæ orientális.
3	30	Post eum ædificávit Hananía fílius Selemíæ, et Hanun fílius Seleph sextus, mensúram secúndam: post eum ædificávit Mosóllam fílius Barachíæ, contra gazophylácium suum. Post eum ædificávit Melchías fílius auríficis usque ad domum Nathinæórum, et scruta vendéntium contra portam iudiciálem, et usque ad cœnáculum ánguli.
3	31	Et inter cœnáculum ánguli in porta gregis, ædificavérunt aurífices et negotiatóres.
4	1	Factum est autem, cum audísset Sanabállat quod ædificarémus murum, irátus est valde: et motus nimis subsannávit Iudǽos,
4	2	et dixit coram frátribus suis, et frequéntia Samaritanórum: Quid Iudǽi fáciunt imbecílles? num dimíttent eos gentes? num sacrificábunt, et complébunt in una die? numquid ædificáre póterunt lápides de acérvis púlveris, qui combústi sunt?
4	3	Sed et Tobías Ammanítes, próximus eius, ait: Ædíficent: si ascénderit vulpes, transíliet murum eórum lapídeum.
4	4	Audi, Deus noster, quia facti sumus despéctui: convérte oppróbrium super caput eórum, et da eos in despectiónem in terra captivitátis.
4	5	Ne opérias iniquitátem eórum, et peccátum eórum coram fácie tua non deleátur, quia irrisérunt ædificántes.
4	6	Itaque ædificávimus murum, et coniúnximus totum usque ad partem dimídiam: et provocátum est cor pópuli ad operándum.
4	7	Factum est autem, cum audísset Sanabállat, et Tobías, et Arabes, et Ammanítæ, et Azótii, quod obdúcta esset cicátrix muri Ierúsalem, et quod cœpíssent interrúpta conclúdi, iráti sunt nimis.
4	8	Et congregáti sunt omnes páriter ut venírent, et pugnárent contra Ierúsalem, et moliréntur insídias.
4	9	Et orávimus Deum nostrum, et posúimus custódes super murum die ac nocte contra eos.
4	10	Dixit autem Iudas: Debilitáta est fortitúdo portántis, et humus nímia est, et nos non potérimus ædificáre murum.
4	11	Et dixérunt hostes nostri: Nésciant, et ignórent donec veniámus in médium eórum, et interficiámus eos, et cessáre faciámus opus.
4	12	Factum est autem veniéntibus Iudǽis qui habitábant iuxta eos, et dicéntibus nobis per decem vices, ex ómnibus locis quibus vénerant ad nos,
4	13	státui in loco post murum per circúitum pópulum in órdinem cum gládiis suis, et lánceis, et árcubus.
4	14	Et perspéxi atque surréxi: et aio ad optimátes et magistrátus, et ad réliquam partem vulgi: Nolíte timére a fácie eórum: Dómini magni et terríbilis mementóte, et pugnáte pro frátribus vestris, fíliis vestris, et filiábus vestris, et uxóribus vestris, et dómibus vestris.
4	15	Factum est autem, cum audíssent inimíci nostri nuntiátum esse nobis, dissipávit Deus consílium eórum. Et revérsi sumus omnes ad muros, unusquísque ad opus suum.
4	16	Et factum est a die illa, média pars iúvenum eórum faciébat opus, et média paráta erat ad bellum: et lánceæ, et scuta, et arcus, et lorícæ, et príncipes post eos in omni domo Iuda.
4	17	Ædificántium in muro, et portántium ónera, et imponéntium: una manu sua faciébat opus, et áltera tenébat gládium:
4	18	ædificéntium enim unusquísque gládio erat accínctus renes. Et ædificábant, et clangébant búccina iuxta me.
4	19	Et dixi ad optimátes, et ad magistrátus, et ad réliquam partem vulgi: Opus grande est et latum, et nos separáti sumus in muro procul alter ab áltero:
4	20	in loco quocúmque audiéritis clangórem tubæ, illuc concúrrite ad nos: Deus noster pugnábit pro nobis.
4	21	Et nos ipsi faciámus opus, et média pars nostrum téneat lánceas ab ascénsu auróræ donec egrediántur astra.
4	22	In témpore quoque illo dixi pópulo: Unusquísque cum púero suo máneat in médio Ierúsalem, et sint nobis vices per noctem et diem ad operándum.
4	23	Ego autem et fratres mei, et púeri mei, et custódes, qui erant post me, non deponebámus vestiménta nostra: unusquísque tantum nudabátur ad baptísmum.
5	1	Et factus est clamor pópuli et uxórum eius magnus advérsus fratres suos Iudǽos.
5	2	Et erant qui dícerent: Fílii nostri et fíliæ nostræ multæ sunt nimis: accipiámus pro prétio eórum fruméntum, et comedámus, et vivámus.
5	3	Et erant qui dícerent: Agros nostros, et víneas, et domus nostras opponámus, et accipiámus fruméntum in fame.
5	4	Et álii dicébant: Mútuo sumámus pecúnias in tribúta regis, demúsque agros nostros et víneas:
5	5	et nunc sicut carnes fratrum nostrórum, sic carnes nostræ sunt: et sicut fílii eórum, ita et fílii nostri: ecce nos subiugámus fílios nostros et fílias nostras in servitútem, et de filiábus nostris sunt fámulæ, nec habémus unde possint rédimi: et agros nostros et víneas nostras álii póssident.
5	6	Et irátus sum nimis cum audíssem clamórem eórum secúndum verba hæc:
5	7	cogitavítque cor meum mecum, et increpávi optimátes et magistrátus, et dixi eis: Usurásne sínguli a frátribus vestris exígitis? Et congregávi advérsum eos conciónem magnam,
5	8	et dixi eis: Nos, ut scitis, redémimus fratres nostros Iudǽos, qui vénditi fúerant géntibus secúndum possibilitátem nostram: et vos ígitur vendétis fratres vestros, et redimémus eos? Et siluérunt, nec invenérunt quid respondérent.
5	9	Dixíque ad eos: Non est bona res quam fácitis: quare non in timóre Dei nostri ambulástis, ne exprobrétur nobis a géntibus inimícis nostris?
5	10	Et ego, et fratres mei, et púeri mei commodávimus plúrimis pecúniam et fruméntum. Non repetámus in commúne istud: æs aliénum concedámus quod debétur nobis.
5	11	Réddite eis hódie agros suos, et víneas suas, et olivéta sua, et domos suas: quin pótius et centésimum pecúniæ, fruménti, vini et ólei, quam exígere solétis ab eis, date pro illis.
5	12	Et dixérunt: Reddémus, et ab eis nihil quærémus: sicque faciémus ut lóqueris. Et vocávi sacerdótes, et adiurávi eos ut fácerent iuxta quod díxeram.
5	13	Insuper excússi sinum meum, et dixi: Sic excútiat Deus omnem virum qui non compléverit verbum istud, de domo sua, et de labóribus suis: sic excutiátur, et vácuus fiat. Et dixit univérsa multitúdo: Amen: et laudavérunt Deum. Fecit ergo pópulus sicut erat dictum.
5	14	A die autem illa, qua præcéperat rex mihi ut essem dux in terra Iuda, ab anno vigésimo usque ad annum trigésimum secúndum Artaxérxis regis per annos duódecim, ego et fratres mei annónas quæ dúcibus debebántur non comédimus.
5	15	Duces autem primi, qui fúerant ante me, gravavérunt pópulum, et accepérunt ab eis in pane, et vino, et pecúnia, quotídie siclos quadragínta: sed et minístri eórum depressérunt pópulum. Ego autem non feci ita propter timórem Dei:
5	16	quin pótius in ópere muri ædificávi, et agrum non emi, et omnes púeri mei congregáti ad opus erant.
5	17	Iudǽi quoque et magistrátus centum quinquagínta viri, et qui veniébant ad nos de géntibus quæ in circúitu nostro sunt, in mensa mea erant.
5	18	Parabátur autem mihi per dies síngulos bos unus, aríetes sex elécti, excéptis volatílibus, et inter dies decem vina divérsa, et ália multa tribuébam: ínsuper et annónas ducátus mei non quæsívi: valde enim attenuátus erat pópulus.
5	19	Meménto mei, Deus meus, in bonum, secúndum ómnia quæ feci pópulo huic.
6	1	Factum est autem, cum audísset Sanabállat, et Tobías, et Gossem Arabs, et céteri inimíci nostri, quod ædificíssem ego murum, et non esset in ipso resídua interrúptio (usque ad tempus autem illud valvas non posúeram in portis),
6	2	misérunt Sanabállat et Gossem ad me, dicéntes: Veni, et percutiámus fœdus páriter in vículis in campo Ono. Ipsi autem cogitábant ut fácerent mihi malum.
6	3	Misi ergo ad eos núntios, dicens: Opus grande ego fácio, et non possum descéndere, ne forte negligátur cum vénero, et descéndero ad vos.
6	4	Misérunt autem ad me secúndum verbum hoc per quátuor vices: et respóndi eis iuxta sermónem priórem.
6	5	Et misit ad me Sanabállat iuxta verbum prius quinta vice púerum suum, et epístolam habébat in manu sua scriptam hoc modo:
6	6	In géntibus audítum est, et Gossem dixit, quod tu et Iudǽi cogitétis rebelláre, et proptérea ædífices murum, et leváre te velis super eos regem: propter quam causam
6	7	et prophétas posúeris, qui prǽdicent de te in Ierúsalem, dicéntes: Rex in Iudǽa est. Auditúrus est rex verba hæc: idcírco nunc veni, ut ineámus consílium páriter.
6	8	Et misi ad eos, dicens: Non est factum secúndum verba hæc, quæ tu lóqueris: de corde enim tuo tu compónis hæc.
6	9	Omnes enim hi terrébant nos, cogitántes quod cessárent manus nostræ ab ópere, et quiescerémus: quam ob causam magis confortávi manus meas.
6	10	Et ingréssus sum domum Semaíæ fílii Dalaíæ fílii Metábeel secréto. Qui ait: Tractémus nobíscum in domo Dei in médio templi, et claudámus portas ædis: quia ventúri sunt ut interfíciant te, et nocte ventúri sunt ad occidéndum te.
6	11	Et dixi: Num quisquam símilis mei fugit? et quis ut ego ingrediétur templum, et vivet? non ingrédiar.
6	12	Et intelléxi quod Deus non misísset eum, sed quasi vatícinans locútus esset ad me, et Tobías et Sanabállat conduxíssent eum.
6	13	Accéperat enim prétium, ut térritus fácerem, et peccárem, et habérent malum quod exprobrárent mihi.
6	14	Meménto mei, Dómine, pro Tobía et Sanabállat, iuxta ópera eórum tália: sed et Noadíæ prophétæ, et ceterórum prophetárum, qui terrébant me.
6	15	Complétus est autem murus vigésimo quinto die mensis Elul, quinquagínta duóbus diébus.
6	16	Factum est ergo cum audíssent omnes inimíci nostri, ut timérent univérsæ gentes quæ erant in circúitu nostro, et concíderent intra semetípsos, et scirent quod a Deo factum esset opus hoc.
6	17	Sed et in diébus illis multæ optimátum Iudæórum epístolæ mittebántur ad Tobíam, et a Tobía veniébant ad eos.
6	18	Multi enim erant in Iudǽa habéntes iuraméntum eius, quia gener erat Secheníæ fílii Area, et Ióhanan fílius eius accéperat fíliam Mosóllam fílii Barachíæ:
6	19	sed et laudábant eum coram me, et verba mea nuntiábant ei: et Tobías mittébat epístolas ut terréret me.
7	1	Postquam autem ædificátus est murus, et pósui valvas, et recénsui ianitóres, et cantóres, et Levítas,
7	2	præcépi Hánani fratri meo, et Hananíæ príncipi domus de Ierúsalem (ipse enim quasi vir verax et timens Deum plus céteris videbátur),
7	3	et dixi eis: Non aperiántur portæ Ierúsalem usque ad calórem solis. Cumque adhuc assísterent, clausæ portæ sunt, et oppilátæ: et pósui custódes de habitatóribus Ierúsalem, síngulos per vices suas, et unumquémque contra domum suam.
7	4	Cívitas autem erat lata nimis et grandis, et pópulus parvus in médio eius, et non erant domus ædificátæ.
7	5	Deus autem dedit in corde meo, et congregávi optimátes, et magistrátus, et vulgus, ut recensérem eos: et invéni librum census eórum qui ascénderant primum, et invéntum est scriptum in eo.
7	6	Isti fílii provínciæ, qui ascendérunt de captivitáte migrántium, quos transtúlerat Nabuchodónosor rex Babylónis, et revérsi sunt in Ierúsalem et in Iudǽam, unusquísque in civitátem suam.
7	7	Qui venérunt cum Zoróbabel, Iósue, Nehemías, Azarías, Raamías, Nahamáni, Mardochǽus, Belsam, Méspharath, Begóai, Nahum, Báana. Númerus virórum pópuli Israel:
7	8	fílii Pharos, duo míllia centum septuagínta duo:
7	9	fílii Saphatía, trecénti septuagínta duo:
7	10	fílii Area, sexcénti quinquagínta duo:
7	11	fílii Phaháthmoab filiórum Iósue et Ioab, duo míllia octingénti decem et octo:
7	12	fílii Ælam, mille ducénti quinquagínta quátuor:
7	13	fílii Zéthua, octingénti quadragínta quinque:
7	14	fílii Záchai, septingénti sexagínta:
7	15	fílii Bánnui, sexcénti quadragínta octo:
7	16	fílii Bébai, sexcénti vigínti octo:
7	17	fílii Azgad, duo míllia trecénti vigínti duo:
7	18	fílii Adónicam, sexcénti sexagínta septem:
7	19	fílii Begúai, duo míllia sexagínta septem:
7	20	fílii Adin, sexcénti quinquagínta quinque:
7	21	fílii Ater, fílii Hezecíæ, nonagínta octo:
7	22	fílii Hasem, trecénti vigínti octo:
7	23	fílii Bésai, trecénti vigínti quátuor:
7	24	fílii Hareph, centum duódecim:
7	25	fílii Gábaon, nonagínta quinque:
7	26	fílii Béthlehem et Netúpha, centum octogínta octo.
7	27	Viri Anathoth, centum vigínti octo.
7	28	Viri Betházmoth, quadragínta duo.
7	29	Viri Cariathíarim, Cephíra, et Beroth, septingénti quadragínta tres.
7	30	Viri Rama et Geba, sexcénti vigínti unus.
7	31	Viri Machmas, centum vigínti duo.
7	32	Viri Bethel et Hai, centum vigínti tres.
7	33	Viri Nebo altérius, quinquagínta duo.
7	34	Viri Ælam altérius, mille ducénti quinquagínta quátuor.
7	35	Fílii Harem, trecénti vigínti.
7	36	Fílii Iéricho, trecénti quadragínta quinque.
7	37	Fílii Lod Hadid et Ono, septingénti vigínti unus.
7	38	Fílii Sénaa, tria míllia nongénti trigínta.
7	39	Sacerdótes: fílii Idaía in domo Iósue, nongénti septuagínta tres.
7	40	Fílii Emmer, mille quinquagínta duo.
7	41	Fílii Phashur, mille ducénti quadragínta septem.
7	42	Fílii Arem, mille decem et septem. Levítæ:
7	43	fílii Iósue et Cédmihel filiórum
7	44	Oduíæ, septuagínta quátuor. Cantóres:
7	45	fílii Asaph, centum quadragínta octo.
7	46	Ianitóres: fílii Sellum, fílii Ater, fílii Telmon, fílii Accub, fílii Hátita, fílii Sóbai: centum trigínta octo.
7	47	Nathinǽi: fílii Soha, fílii Hasúpha, fílii Tébbaoth,
7	48	fílii Ceros, fílii Síaa, fílii Phadon, fílii Lébana, fílii Hágaba, fílii Sélmai,
7	49	fílii Hanan, fílii Geddel, fílii Gaher,
7	50	fílii Raaía, fílii Rasin, fílii Necóda,
7	51	fílii Gezem, fílii Aza, fílii Phásea,
7	52	fílii Bésai, fílii Munim, fílii Nephússim,
7	53	fílii Bacbuc, fílii Hacúpha, fílii Harhur,
7	54	fílii Besloth, fílii Máhida, fílii Harsa,
7	55	fílii Bercos, fílii Sísara, fílii Thema,
7	56	fílii Násia, fílii Hatípha,
7	57	fílii servórum Salomónis, fílii Sóthai, fílii Sóphereth, fílii Pharída,
7	58	fílii Iáhala, fílii Darcon, fílii Ieddel,
7	59	fílii Saphatía, fílii Hatil, fílii Phóchereth, qui erat ortus ex Sábaim fílio Amon.
7	60	Omnes Nathinǽi, et fílii servórum Salomónis, trecénti nonagínta duo.
7	61	Hi sunt autem qui ascendérunt de Thélmela, Thelhársa, Cherub, Addon, et Emmer: et non potuérunt indicáre domum patrum suórum, et semen suum, utrum ex Israel essent,
7	62	fílii Dalaía, fílii Tobía, fílii Necóda, sexcénti quadragínta duo.
7	63	Et de sacerdótibus, fílii Había, fílii Accos, fílii Berzellái, qui accépit de filiábus Berzellái Galaadítis uxórem, et vocátus est nómine eórum.
7	64	Hi quæsiérunt scriptúram suam in censu, et non invenérunt: et eiécti sunt de sacerdótio.
7	65	Dixítque Athérsatha eis ut non manducárent de Sanctis sanctórum, donec staret sacérdos doctus et erudítus.
7	66	Omnis multitúdo quasi vir unus quadragínta duo míllia trecénti sexagínta,
7	67	absque servis et ancíllis eórum, qui erant septem míllia trecénti trigínta septem, et inter eos cantóres et cantatríces, ducénti quadragínta quinque.
7	68	Equi eórum, septingénti trigínta sex: muli eórum, ducénti quadragínta quinque:
7	69	caméli eórum, quadringénti trigínta quinque: ásini, sex míllia septingénti vigínti.
7	70	Nonnúlli autem de princípibus familiárum dedérunt in opus. Athérsatha dedit in thesáurum auri drachmas mille, phíalas quinquagínta, túnicas sacerdotáles quingéntas trigínta.
7	71	Et de princípibus familiárum dedérunt in thesáurum óperis, auri drachmas vigínti míllia, et argénti mnas duo míllia ducéntas.
7	72	Et quod dedit réliquus pópulus, auri drachmas vigínti míllia, et argénti mnas duo míllia, et túnicas sacerdotáles sexagínta septem.
7	73	Habitavérunt autem sacerdótes, et Levítæ, et ianitóres, et cantóres, et réliquum vulgus, et Nathinǽi, et omnis Israel, in civitátibus suis.
8	1	Et vénerat mensis séptimus: fílii autem Israel erant in civitátibus suis. Congregatúsque est omnis pópulus quasi vir unus ad platéam quæ est ante portam aquárum: et dixérunt Esdræ scribæ ut afférret librum legis Móysi, quam præcéperat Dóminus Israéli.
8	2	Attulit ergo Esdras sacérdos legem coram multitúdine virórum et mulíerum, cunctísque qui póterant intellígere, in die prima mensis séptimi.
8	3	Et legit in eo apérte in platéa quæ erat ante portam aquárum, de mane usque ad médiam diem, in conspéctu virórum et mulíerum, et sapiéntium: et aures omnis pópuli erant eréctæ ad librum.
8	4	Stetit autem Esdras scriba super gradum lígneum, quem fécerat ad loquéndum: et stetérunt iuxta eum Mathathías, et Semeía, et Anía, et Uría, et Helcía, et Maasía, ad déxteram eius: et ad sinístram, Phadaía, Mísael, et Melchía, et Hasum, et Hasbádana, Zacharía, et Mosóllam.
8	5	Et apéruit Esdras librum coram omni pópulo: super univérsum quippe pópulum eminébat: et cum aperuísset eum, stetit omnis pópulus.
8	6	Et benedíxit Esdras Dómino Deo magno: et respóndit omnis pópulus: Amen, amen, élevans manus suas: et incurváti sunt, et adoravérunt Deum proni in terram.
8	7	Porro Iósue, et Bani, et Serebía, Iamin, Accub, Sépthai, Odía, Maasía, Celíta, Azarías, Iózabed, Hanan, Phalaía, Levítæ, siléntium faciébant in pópulo ad audiéndam legem: pópulus autem stabat in gradu suo.
8	8	Et legérunt in libro legis Dei distíncte, et apérte ad intelligéndum: et intellexérunt cum legerétur.
8	9	Dixit autem Nehemías (ipse est Athérsatha) et Esdras sacérdos et scriba, et Levítæ interpretántes univérso pópulo: Dies sanctificátus est Dómino Deo nostro: nolíte lugére, et nolíte flere. Flebat enim omnis pópulus cum audíret verba legis.
8	10	Et dixit eis: Ite, comédite pínguia, et bíbite mulsum, et míttite partes his qui non præparavérunt sibi, quia sanctus dies Dómini est: et nolíte contristári: gáudium étenim Dómini est fortitúdo nostra.
8	11	Levítæ autem siléntium faciébant in omni pópulo, dicéntes: Tacéte, quia dies sanctus est, et nolíte dolére.
8	12	Abiit ítaque omnis pópulus ut coméderet, et bíberet, et mítteret partes, et fáceret lætítiam magnam: quia intelléxerant verba quæ docúerat eos.
8	13	Et in die secúndo congregáti sunt príncipes familiárum univérsi pópuli, sacerdótes et Levítæ, ad Esdram scribam, ut interpretarétur eis verba legis.
8	14	Et invenérunt scriptum in lege præcepísse Dóminum in manu Móysi ut hábitent fílii Israel in tabernáculis in die solémni, mense séptimo:
8	15	et ut prǽdicent, et divúlgent vocem in univérsis úrbibus suis, et in Ierúsalem, dicéntes: Egredímini in montem, et afférte frondes olívæ, et frondes ligni pulchérrimi, frondes myrti, et ramos palmárum, et frondes ligni nemorósi, ut fiant tabernácula, sicut scriptum est.
8	16	Et egréssus est pópulus, et attulérunt. Fecerúntque sibi tabernácula unusquísque in dómate suo: et in átriis suis, et in átriis domus Dei, et in platéa portæ aquárum, et in platéa portæ Ephraim.
8	17	Fecit ergo univérsa ecclésia eórum qui redíerant de captivitáte, tabernácula, et habitavérunt in tabernáculis: non enim fécerant a diébus Iósue fílii Nun táliter fílii Israel usque ad diem illum. Et fuit lætítia magna nimis.
8	18	Legit autem in libro legis Dei per dies síngulos, a die primo usque ad diem novíssimum. Et fecérunt solemnitátem septem diébus, et in die octávo colléctam iuxta ritum.
9	1	In die autem vigésimo quarto mensis huius, convenérunt fílii Israel in ieiúnio et in saccis, et humus super eos.
9	2	Et separátum est semen filiórum Israel ab omni fílio alienígena: et stetérunt, et confitebántur peccáta sua, et iniquitátes patrum suórum.
9	3	Et consurrexérunt ad standum: et legérunt in volúmine legis Dómini Dei sui, quater in die, et quater confitebántur, et adorábant Dóminum Deum suum.
9	4	Surrexérunt autem super gradum Levitárum Iósue, et Bani, et Cédmihel, Sabanía, Bonni, Sarebías, Bani, et Chánani: et clamavérunt voce magna ad Dóminum Deum suum.
9	5	Et dixérunt Levítæ Iósue, et Cédmihel, Bonni, Hasebnía, Serebía, Odaía, Sebnía, Phathathía: Súrgite, benedícite Dómino Deo vestro ab ætérno usque in ætérnum: et benedícant nómini glóriæ tuæ excélso in omni benedictióne et laude.
9	6	Tu ipse, Dómine, solus, tu fecísti cælum, et cælum cælórum, et omnem exércitum eórum: terram, et univérsa quæ in ea sunt: mária, et ómnia quæ in eis sunt: et tu vivíficas ómnia hæc, et exércitus cæli te adórat.
9	7	Tu ipse, Dómine Deus, qui elegísti Abram, et eduxísti eum de igne Chaldæórum, et posuísti nomen eius Abraham:
9	8	et invenísti cor eius fidéle coram te, et percussísti cum eo fœdus ut dares ei terram Chananǽi, Hethǽi, et Amorrhǽi, et Pherezǽi, et Iebusǽi, et Gergesǽi, ut dares sémini eius: et implésti verba tua, quóniam iustus es.
9	9	Et vidísti afflictiónem patrum nostrórum in Ægýpto, clamorémque eórum audísti super mare Rubrum.
9	10	Et dedísti signa atque porténta in Pharaóne, et in univérsis servis eius, et in omni pópulo terræ illíus: cognovísti enim quia supérbe égerant contra eos: et fecísti tibi nomen, sicut et in hac die.
9	11	Et mare divisísti ante eos, et transiérunt per médium maris in sicco: persecutóres autem eórum proiecísti in profúndum, quasi lápidem in aquas válidas.
9	12	Et in colúmna nubis ductor eórum fuísti per diem, et in colúmna ignis per noctem, ut apparéret eis via per quam ingrediebántur.
9	13	Ad montem quoque Sínai descendísti, et locútus es cum eis de cælo, et dedísti eis iudícia recta, et legem veritátis, cæremónias, et præcépta bona:
9	14	et sábbatum sanctificátum tuum ostendísti eis: et mandáta, et cæremónias, et legem præcepísti eis in manu Móysi servi tui.
9	15	Panem quoque de cælo dedísti eis in fame eórum, et aquam de petra eduxísti eis sitiéntibus, et dixísti eis ut ingrederéntur et possidérent terram, super quam levásti manum tuam ut tráderes eis.
9	16	Ipsi vero et patres nostri supérbe egérunt, et induravérunt cervíces suas, et non audiérunt mandáta tua.
9	17	Et noluérunt audíre, et non sunt recordáti mirabílium tuórum quæ féceras eis. Et induravérunt cervíces suas, et dedérunt caput ut converteréntur ad servitútem suam, quasi per contentiónem. Tu autem, Deus propítius, clemens, et miséricors, longánimis, et multæ miseratiónis, non dereliquísti eos,
9	18	et quidem cum fecíssent sibi vítulum conflátilem, et dixíssent: Iste est deus tuus, qui edúxit te de Ægýpto: fecerúntque blasphémias magnas:
9	19	tu autem in misericórdiis tuis multis non dimisísti eos in desérto: colúmna nubis non recéssit ab eis per diem ut dúceret eos in viam, et colúmna ignis per noctem ut osténderet eis iter per quod ingrederéntur.
9	20	Et spíritum tuum bonum dedísti, qui docéret eos: et manna tuum non prohibuísti ab ore eórum, et aquam dedísti eis in siti.
9	21	Quadragínta annis pavísti eos in desérto, nihílque eis défuit: vestiménta eórum non inveteravérunt, et pedes eórum non sunt attríti.
9	22	Et dedísti eis regna, et pópulos, et partítus es eis sortes: et possedérunt terram Sehon, et terram regis Hésebon, et terram Og regis Basan.
9	23	Et multiplicásti fílios eórum sicut stellas cæli, et adduxísti eos ad terram de qua díxeras pátribus eórum ut ingrederéntur et possidérent.
9	24	Et venérunt fílii, et possedérunt terram, et humiliásti coram eis habitatóres terræ Chananǽos, et dedísti eos in manu eórum, et reges eórum, et pópulos terræ, ut fácerent eis sicut placébant illis.
9	25	Cepérunt ítaque urbes munítas et humum pinguem, et possedérunt domos plenas cunctis bonis: cistérnas ab áliis fabricátas, víneas, et olivéta, et ligna pomífera multa: et comedérunt, et saturáti sunt, et impinguáti sunt, et abundavérunt delíciis in bonitáte tua magna.
9	26	Provocavérunt autem te ad iracúndiam, et recessérunt a te, et proiecérunt legem tuam post terga sua: et prophétas tuos occidérunt, qui contestabántur eos ut reverteréntur ad te: fecerúntque blasphémias grandes.
9	27	Et dedísti eos in manu hóstium suórum, et afflixérunt eos. Et in témpore tribulatiónis suæ clamavérunt ad te, et tu de cælo audísti, et secúndum miseratiónes tuas multas dedísti eis salvatóres, qui salvárent eos de manu hóstium suórum.
9	28	Cumque requievíssent, revérsi sunt ut fácerent malum in conspéctu tuo, et dereliquísti eos in manu inimicórum suórum, et possedérunt eos. Conversíque sunt, et clamavérunt ad te: tu autem de cælo exaudísti, et liberásti eos in misericórdiis tuis, multis tempóribus.
9	29	Et contestátus es eos ut reverteréntur ad legem tuam. Ipsi vero supérbe egérunt, et non audiérunt mandáta tua, et in iudíciis tuis peccavérunt, quæ fáciet homo, et vivet in eis: et dedérunt húmerum recedéntem, et cervícem suam induravérunt, nec audiérunt.
9	30	Et protraxísti super eos annos multos, et contestátus es eos in spíritu tuo per manum prophetárum tuórum: et non audiérunt, et tradidísti eos in manu populórum terrárum.
9	31	In misericórdiis autem tuis plúrimis non fecísti eos in consumptiónem, nec dereliquísti eos: quóniam Deus miseratiónum et clemens es tu.
9	32	Nunc ítaque Deus noster magne, fortis et terríbilis, custódiens pactum et misericórdiam, ne avértas a fácie tua omnem labórem, qui invénit nos, reges nostros, et príncipes nostros, et sacerdótes nostros, et prophétas nostros, et patres nostros, et omnem pópulum tuum a diébus regis Assur usque in diem hanc.
9	33	Et tu iustus es in ómnibus quæ venérunt super nos: quia veritátem fecísti, nos autem ímpie égimus.
9	34	Reges nostri, príncipes nostri, sacerdótes nostri et patres nostri non fecérunt legem tuam, et non attendérunt mandáta tua, et testimónia tua quæ testificátus es in eis.
9	35	Et ipsi in regnis suis, et in bonitáte tua multa quam déderas eis, et in terra latíssima et pingui quam tradíderas in conspéctu eórum, non serviérunt tibi, nec revérsi sunt a stúdiis suis péssimis.
9	36	Ecce nos ipsi hódie servi sumus: et terra quam dedísti pátribus nostris ut coméderent panem eius, et quæ bona sunt eius, et nos ipsi servi sumus in ea.
9	37	Et fruges eius multiplicántur régibus quos posuísti super nos propter peccáta nostra: et corpóribus nostris dominántur, et iuméntis nostris secúndum voluntátem suam: et in tribulatióne magna sumus.
9	38	Super ómnibus ergo his nos ipsi percútimus fœdus, et scríbimus: et signant príncipes nostri, Levítæ nostri, et sacerdótes nostri.
10	1	Signatóres autem fuérunt Nehemías, Athérsatha fílius Hachélai, et Sedecías,
10	2	Saraías, Azarías, Ieremías,
10	3	Pheshur, Amarías, Melchías,
10	4	Hattus, Sebenía, Melluch,
10	5	Harem, Mérimuth, Obdías,
10	6	Dániel, Genthon, Baruch,
10	7	Mosóllam, Abía, Míamin,
10	8	Maazía, Bélgai, Semeía: hi sacerdótes.
10	9	Porro Levítæ, Iósue fílius Azániæ, Bénnui de fíliis Hénadad, Cédmihel,
10	10	et fratres eórum, Sebenía, Odaía, Celíta, Phalaía, Hanan,
10	11	Micha, Rohob, Hasebía,
10	12	Zachur, Serebía, Sabanía,
10	13	Odaía, Bani, Banínu.
10	14	Cápita pópuli, Pharos, Phaháthmoab, Ælam, Zethu, Bani,
10	15	Bonni, Azgad, Bébai,
10	16	Adonía, Begóai, Adin,
10	17	Ater, Hezecía, Azur,
10	18	Odaía, Hasum, Bésai,
10	19	Hareph, Anathoth, Nébai,
10	20	Megphías, Mosóllam, Hazir,
10	21	Mesízabel, Sadoc, Iéddua,
10	22	Pheltía, Hanan, Anaía,
10	23	Osee, Hananía, Hasub,
10	24	Alohes, Phálea, Sobec,
10	25	Rehum, Hasébna, Maasía,
10	26	Echaía, Hanan, Anan,
10	27	Melluch, Haran, Báana.
10	28	Et réliqui de pópulo, sacerdótes, Levítæ, ianitóres, et cantóres, Nathinǽi, et omnes qui se separavérunt de pópulis terrárum ad legem Dei, uxóres eórum, fílii eórum, et fíliæ eórum,
10	29	omnes qui póterant sápere spondéntes pro frátribus suis, optimátes eórum, et qui veniébant ad pollicéndum et iurándum ut ambulárent in lege Dei, quam déderat in manu Móysi servi Dei: ut fácerent et custodírent univérsa mandáta Dómini Dei nostri, et iudícia eius et cæremónias eius:
10	30	et ut non darémus fílias nostras pópulo terræ, et fílias eórum non acciperémus fíliis nostris.
10	31	Pópuli quoque terræ, qui impórtant venália, et ómnia ad usum, per diem sábbati ut vendant, non accipiémus ab eis in sábbato et in die sanctificáto. Et dimittémus annum séptimum, et exactiónem univérsæ manus.
10	32	Et statuémus super nos præcépta, ut demus tértiam partem sicli per annum ad opus domus Dei nostri,
10	33	ad panes propositiónis, et ad sacrifícium sempitérnum, et in holocáustum sempitérnum in sábbatis, in caléndis, in solemnitátibus, et in sanctificátis, et pro peccáto: ut exorétur pro Israel, et in omnem usum domus Dei nostri.
10	34	Sortes ergo mísimus super oblatiónem lignórum inter sacerdótes, et Levítas, et pópulum, ut inferréntur in domum Dei nostri per domos patrum nostrórum, per témpora, a tempóribus anni usque ad annum: ut ardérent super altáre Dómini Dei nostri, sicut scriptum est in lege Móysi:
10	35	et ut afferrémus primogénita terræ nostræ, et primitíva univérsi fructus omnis ligni, ab anno in annum, in domo Dómini:
10	36	et primitíva filiórum nostrórum et pécorum nostrórum, sicut scriptum est in lege, et primitíva boum nostrórum et óvium nostrárum, ut offerréntur in domo Dei nostri, sacerdótibus qui minístrant in domo Dei nostri:
10	37	et primítias cibórum nostrórum, et libáminum nostrórum, et poma omnis ligni, vindémiæ quoque et ólei, afferémus sacerdótibus ad gazophylácium Dei nostri, et décimam partem terræ nostræ Levítis. Ipsi Levítæ décimas accípient ex ómnibus civitátibus óperum nostrórum.
10	38	Erit autem sacérdos fílius Aaron cum Levítis in décimis Levitárum, et Levítæ ófferent décimam partem décimæ suæ in domo Dei nostri ad gazophylácium in domum thesáuri.
10	39	Ad gazophylácium enim deportábunt fílii Israel, et fílii Levi, primítias fruménti, vini, et ólei: et ibi erunt vasa sanctificáta, et sacerdótes, et cantóres, et ianitóres, et minístri: et non dimittémus domum Dei nostri.
11	1	Habitavérunt autem príncipes pópuli in Ierúsalem: réliqua vero plebs misit sortem, ut tóllerent unam partem de decem qui habitatúri essent in Ierúsalem civitáte sancta, novem vero partes in civitátibus.
11	2	Benedíxit autem pópulus ómnibus viris qui se sponte obtúlerant ut habitárent in Ierúsalem.
11	3	Hi sunt ítaque príncipes provínciæ qui habitavérunt in Ierúsalem, et in civitátibus Iuda. Habitávit autem unusquísque in possessióne sua, in úrbibus suis, Israel, sacerdótes, Levítæ, Nathinǽi, et fílii servórum Salomónis.
11	4	Et in Ierúsalem habitavérunt de fíliis Iuda, et de fíliis Béniamin: de fíliis Iuda, Athaías fílius Azíam, fílii Zacharíæ, fílii Amaríæ, fílii Saphatíæ, fílii Meláleel: de fíliis Phares,
11	5	Maasía fílius Baruch, fílius Cholhóza, fílius Hazía, fílius Adaía, fílius Ióiarib, fílius Zacharíæ, fílius Silonítis:
11	6	omnes hi fílii Phares, qui habitavérunt in Ierúsalem, quadringénti sexagínta octo viri fortes.
11	7	Hi sunt autem fílii Béniamin: Sellum fílius Mosóllam, fílius Ioed, fílius Phadaía, fílius Colaía, fílius Masía, fílius Etheel, fílius Isaía,
11	8	et post eum Gébbai, Séllai, nongénti vigínti octo,
11	9	et Ioel fílius Zechri præpósitus eórum, et Iudas fílius Sénua super civitátem secúndus.
11	10	Et de sacerdótibus, Idaía fílius Ióarib, Iachin,
11	11	Saraía fílius Helcíæ, fílius Mosóllam, fílius Sadoc, fílius Méraioth, fílius Achitob princeps domus Dei,
11	12	et fratres eórum faciéntes ópera templi: octingénti vigínti duo. Et Adaía fílius Iéroham, fílius Phelelía, fílius Amsi, fílius Zacharíæ, fílius Pheshur, fílius Melchíæ,
11	13	et fratres eius príncipes patrum: ducénti quadragínta duo. Et Amássai fílius Azreel, fílius Aházi, fílius Mosóllamoth, fílius Emmer,
11	14	et fratres eórum poténtes nimis: centum vigínti octo, et præpósitus eórum Zábdiel fílius poténtium.
11	15	Et de Levítis, Semeía fílius Hasub, fílius Azarícam, fílius Hasabía, fílius Boni,
11	16	et Sabáthai et Iózabed, super ómnia ópera quæ erant forínsecus in domo Dei, a princípibus Levitárum.
11	17	Et Mathanía fílius Micha, fílius Zebédei, fílius Asaph, princeps ad laudándum et ad confiténdum in oratióne, et Becbecía secúndus de frátribus eius, et Abda fílius Sámua, fílius Galal, fílius Idithun:
11	18	omnes Levítæ in civitáte sancta ducénti octogínta quátuor.
11	19	Et ianitóres, Accub, Telmon, et fratres eórum, qui custodiébant óstia: centum septuagínta duo.
11	20	Et réliqui ex Israel sacerdótes et Levítæ in univérsis civitátibus Iuda, unusquísque in possessióne sua.
11	21	Et Nathinǽi, qui habitábant in Ophel, et Síaha, et Gaspha de Nathinǽis.
11	22	Et epíscopus Levitárum in Ierúsalem, Azzi fílius Bani, fílius Hasabíæ, fílius Mathaníæ, fílius Michæ. De fíliis Asaph, cantóres in ministério domus Dei.
11	23	Præcéptum quippe regis super eos erat, et ordo in cantóribus per dies síngulos,
11	24	et Phathahía fílius Mesézebel, de fíliis Zara fílii Iuda in manu regis, iuxta omne verbum pópuli,
11	25	et in dómibus per omnes regiónes eórum. De fíliis Iuda habitavérunt in Cariathárbe et in filiábus eius: et in Dibon, et in filiábus eius: et in Cábseel, et in vículis eius:
11	26	et in Iésue, et in Mólada, et in Béthphaleth,
11	27	et in Hasérsual, et in Bersabée, et in filiábus eius,
11	28	et in Síceleg, et in Móchona, et in filiábus eius,
11	29	et in Remmon, et in Sáraa, et in Iérimuth,
11	30	Zánoa, Odóllam, et in villis eárum, Lachis et regiónibus eius, et Azéca, et filiábus eius. Et mansérunt in Bersabée usque ad vallem Ennom.
11	31	Fílii autem Béniamin, a Geba, Mechmas, et Hai, et Bethel, et filiábus eius
11	32	Anathoth, Nob, Ananía,
11	33	Asor, Rama, Géthaim,
11	34	Hadid, Séboim, et Nebállat, Lod,
11	35	et Ono valle artíficum.
11	36	Et de Levítis portiónes Iudæ et Béniamin.
12	1	Hi sunt autem sacerdótes et Levítæ, qui ascendérunt cum Zoróbabel fílio Saláthiel, et Iósue: Saraía, Ieremías, Esdras,
12	2	Amaría, Melluch, Hattus,
12	3	Sebenías, Rheum, Mérimuth,
12	4	Addo, Genthon, Abía,
12	5	Míamin, Madía, Belga,
12	6	Semeía, et Ióiarib, Idaía, Sellum, Amoc, Helcías,
12	7	Idaía. Isti príncipes sacerdótum, et fratres eórum in diébus Iósue.
12	8	Porro Levítæ, Iésua, Bénnui, Cédmihel, Sarebía, Iuda, Mathanías, super hymnos ipsi et fratres eórum:
12	9	et Becbecía atque Hanni, et fratres eórum, unusquísque in offício suo.
12	10	Iósue autem génuit Ióacim, et Ióacim génuit Elíasib, et Elíasib génuit Ióiada,
12	11	et Ióiada génuit Iónathan, et Iónathan génuit Iéddoa.
12	12	In diébus autem Ióacim erant sacerdótes et príncipes familiárum: Saraíæ, Maraía: Ieremíæ, Hananía:
12	13	Esdræ, Mosóllam: Amaríæ, Ióhanan:
12	14	Mílicho, Iónathan: Sebeníæ, Ioseph:
12	15	Haram, Edna: Máraioth, Helci:
12	16	Adaíæ, Zacharía: Genthon, Mosóllam:
12	17	Abíæ, Zechri: Míamin et Moadíæ, Phelti:
12	18	Belgæ, Sámmua: Semaíæ, Iónathan:
12	19	Ióiarib, Mathánai: Iodaíæ, Azzi:
12	20	Séllai, Célai: Amoc, Heber:
12	21	Helcíæ, Hasebía: Idaíæ, Nathánael.
12	22	Levítæ in diébus Elíasib, et Ióiada, et Ióhanan, et Iéddoa, scripti príncipes familiárum, et sacerdótes in regno Daríi Persæ.
12	23	Fílii Levi príncipes familiárum, scripti in libro verbórum diérum, et usque ad dies Iónathan, fílii Elíasib.
12	24	Et príncipes Levitárum, Hasebía, Serebía, et Iósue fílius Cédmihel: et fratres eórum per vices suas, ut laudárent et confiteréntur iuxta præcéptum David viri Dei, et observárent æque per órdinem.
12	25	Mathanía, et Becbecía, Obedía, Mosóllam, Telmon, Accub, custódes portárum et vestibulórum ante portas.
12	26	Hi in diébus Ióacim fílii Iósue, fílii Iósedec, et in diébus Nehemíæ ducis, et Esdræ sacerdótis scribǽque.
12	27	In dedicatióne autem muri Ierúsalem, requisiérunt Levítas de ómnibus locis suis ut addúcerent eos in Ierúsalem, et fácerent dedicatiónem et lætítiam in actióne gratiárum, et cántico, et in cýmbalis, psaltériis, et cítharis.
12	28	Congregáti sunt autem fílii cantórum de campéstribus circa Ierúsalem, et de villis Nethúphathi,
12	29	et de domo Galgal, et de regiónibus Geba et Azmaveth: quóniam villas ædificavérunt sibi cantóres in circúitu Ierúsalem.
12	30	Et mundáti sunt sacerdótes et Levítæ, et mundavérunt pópulum, et portas, et murum.
12	31	Ascéndere autem feci príncipes Iuda super murum, et státui duos magnos choros laudántium. Et iérunt ad déxteram super murum ad portam sterquilínii.
12	32	Et ivit post eos Osaías, et média pars príncipum Iuda,
12	33	et Azarías, Esdras, et Mosóllam, Iudas, et Béniamin, et Semeía, et Ieremías.
12	34	Et de fíliis sacerdótum in tubis, Zacharías fílius Iónathan, fílius Semeíæ, fílius Mathaníæ, fílius Michaíæ, fílius Zechur, fílius Asaph,
12	35	et fratres eius Semeía, et Azáreel, Malálai, Galálai, Máai, Nathánael, et Iudas, et Hánani, in vasis cántici David viri Dei: et Esdras scriba ante eos in porta fontis.
12	36	Et contra eos ascendérunt in grádibus civitátis David in ascénsu muri super domum David, et usque ad portam aquárum ad oriéntem.
12	37	Et chorus secúndus grátias referéntium ibat ex advérso, et ego post eum, et média pars pópuli super murum, et super turrim furnórum, et usque ad murum latíssimum,
12	38	et super portam Ephraim, et super portam antíquam, et super portam píscium et turrim Hanáneel, et turrim Emath, et usque ad portam gregis: et stetérunt in porta custódiæ,
12	39	steterúntque duo chori laudántium in domo Dei, et ego, et dimídia pars magistrátuum mecum.
12	40	Et sacerdótes, Elíachim, Maasía, Míamin, Michéa, Elioénai, Zacharía, Hananía in tubis,
12	41	et Maasía, et Semeía, et Eleázar, et Azzi, et Ióhanan, et Melchía, et Ælam, et Ezer. Et clare cecinérunt cantóres, et Iezraía præpósitus:
12	42	et immolavérunt in die illa víctimas magnas, et lætáti sunt: Deus enim lætificáverat eos lætítia magna: sed et uxóres eórum et líberi gavísi sunt, et audíta est lætítia Ierúsalem procul.
12	43	Recensuérunt quoque in die illa viros super gazophylácia thesáuri ad libámina, et ad primítias, et ad décimas, ut introférrent per eos príncipes civitátis in decóre gratiárum actiónis, sacerdótes et Levítas: quia lætificátus est Iuda in sacerdótibus et Levítis adstántibus.
12	44	Et custodiérunt observatiónem Dei sui, et observatiónem expiatiónis, et cantóres, et ianitóres iuxta præcéptum David, et Salomónis fílii eius,
12	45	quia in diébus David et Asaph ab exórdio erant príncipes constitúti cantórum in cármine laudántium et confiténtium Deo.
12	46	Et omnis Israel in diébus Zoróbabel et in diébus Nehemíæ, dabant partes cantóribus et ianitóribus per dies síngulos, et sanctificábant Levítas, et Levítæ sanctificábant fílios Aaron.
13	1	In die autem illo, lectum est in volúmine Móysi, audiénte pópulo: et invéntum est scriptum in eo, quod non débeant introíre Ammonítes et Moabítes in ecclésiam Dei usque in ætérnum:
13	2	eo quod non occúrrerint fíliis Israel cum pane et aqua, et condúxerint advérsum eos Bálaam ad maledicéndum eis: et convértit Deus noster maledictiónem in benedictiónem.
13	3	Factum est autem, cum audíssent legem, separavérunt omnem alienígenam ab Israel.
13	4	Et super hoc erat Elíasib sacérdos, qui fúerat præpósitus in gazophylácio domus Dei nostri, et próximus Tobíæ.
13	5	Fecit ergo sibi gazophylácium grande, et ibi erant ante eum reponéntes múnera, et thus, et vasa, et décimam fruménti, vini, et ólei, partes Levitárum, et cantórum, et ianitórum, et primítias sacerdotáles.
13	6	In ómnibus autem his non fui in Ierúsalem, quia anno trigésimo secúndo Artaxérxis regis Babylónis veni ad regem, et in fine diérum rogávi regem.
13	7	Et veni in Ierúsalem, et intelléxi malum quod fécerat Elíasib Tobíæ, ut fáceret ei thesáurum in vestíbulis domus Dei.
13	8	Et malum mihi visum est valde. Et proiéci vasa domus Tobíæ foras de gazophylácio:
13	9	præcepíque et emundavérunt gazophylácia: et rétuli ibi vasa domus Dei, sacrifícium, et thus.
13	10	Et cognóvi quod partes Levitárum non fuíssent datæ, et fugísset unusquísque in regiónem suam de Levítis, et cantóribus, et de his qui ministrábant:
13	11	et egi causam advérsus magistrátus, et dixi: Quare derelíquimus domum Dei? et congregávi eos, et feci stare in statiónibus suis.
13	12	Et omnis Iuda apportábat décimam fruménti, vini, et ólei, in hórrea.
13	13	Et constitúimus super hórrea Selemíam sacerdótem, et Sadoc scribam, et Phadaíam de Levítis, et iuxta eos Hanan fílium Zachur, fílium Mathaníæ: quóniam fidéles comprobáti sunt, et ipsis créditæ sunt partes fratrum suórum.
13	14	Meménto mei, Deus meus, pro hoc, et ne déleas miseratiónes meas quas feci in domo Dei mei, et in cæremóniis eius.
13	15	In diébus illis vidi in Iuda calcántes torculária in sábbato, portántes acérvos, et onerántes super ásinos vinum, et uvas, et ficus, et omne onus, et inferéntes in Ierúsalem, die sábbati. Et contestátus sum ut in die qua véndere licéret, vénderent.
13	16	Et Týrii habitavérunt in ea, inferéntes pisces, et ómnia venália: et vendébant in sábbatis fíliis Iuda in Ierúsalem.
13	17	Et obiurgávi optimátes Iuda, et dixi eis: Quæ est hæc res mala quam vos fácitis, et profanátis diem sábbati?
13	18	numquid non hæc fecérunt patres nostri, et addúxit Deus noster super nos omne malum hoc, et super civitátem hanc? et vos ádditis iracúndiam super Israel violándo sábbatum.
13	19	Factum est autem, cum quievíssent portæ Ierúsalem in die sábbati, dixi: et clausérunt iánuas, et præcépi ut non aperírent eas usque post sábbatum: et de púeris meis constítui super portas, ut nullus inférret onus in die sábbati.
13	20	Et mansérunt negotiatóres, et vendéntes univérsa venália, foris Ierúsalem semel et bis.
13	21	Et contestátus sum eos, et dixi eis: Quare manétis ex advérso muri? si secúndo hoc fecéritis, manum mittam in vos. Itaque ex témpore illo non venérunt in sábbato.
13	22	Dixi quoque Levítis ut mundaréntur, et venírent ad custodiéndas portas, et sanctificándam diem sábbati: et pro hoc ergo meménto mei, Deus meus, et parce mihi secúndum multitúdinem miseratiónum tuárum.
13	23	Sed et in diébus illis vidi Iudǽos ducéntes uxóres Azótidas, Ammonítidas, et Moabítidas.
13	24	Et fílii eórum ex média parte loquebántur Azótice, et nesciébant loqui Iudáice, et loquebántur iuxta linguam pópuli et pópuli.
13	25	Et obiurgávi eos, et maledíxi. Et cecídi ex eis viros, et decalvávi eos, et adiurávi in Deo ut non darent fílias suas fíliis eórum, et non accíperent de filiábus eórum fíliis suis et sibimetípsis, dicens:
13	26	Numquid non in huiuscémodi re peccávit Sálomon rex Israel? et certe in géntibus multis non erat rex símilis ei, et diléctus Deo suo erat, et pósuit eum Deus regem super omnem Israel: et ipsum ergo duxérunt ad peccátum mulíeres alienígenæ.
13	27	Numquid et nos inobediéntes faciémus omne malum grande hoc ut prævaricémur in Deo nostro, et ducámus uxóres peregrínas?
13	28	De fíliis autem Ióiada fílii Elíasib sacerdótis magni, gener erat Sanabállat Horonítes, quem fugávi a me.
13	29	Recordáre, Dómine Deus meus, advérsum eos qui pólluunt sacerdótium, iusque sacerdotále et Levíticum.
13	30	Igitur mundávi eos ab ómnibus alienígenis, et constítui órdines sacerdótum et Levitárum, unumquémque in ministério suo:
13	31	et in oblatióne lignórum in tempóribus constitútis, et in primitívis: meménto mei, Deus meus, in bonum. Amen.
