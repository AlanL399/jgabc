Atténde cœlum, et loquar; * et áudiat terra verba ex ore meo.
Expectétur sicut plúvia elóquium meum, * et descéndant sicut ros verba mea,
Sicut imber super gramen, * et sicut nix supra fœnum.
Quia nomen Dómini invocávi: * date magnitúdinem Dómino Deo nostro.
Deus, vera ópera ejus, * et omnes viæ ejus judícia:
Deus fidélis, in quo non est iníquitas, * justus et sanctus Dóminus.
Peccavérunt ei non fílii immaculáti: * nátio prava et pervérsa. Hæc Dómino retribuísti,
Hæc plebs fátua et non sápiens? * nonne hic est ipse pater tuus, qui possédit te, et fecit, et creávit te?
In mente habéte dies sǽculi, * intellígite annos natiónis natiónum:
Interróga Patrem tuum, et dicet tibi; * senióres tuos, et annuntiábunt tibi.
Cum dispartíret Excélsus gentes: * quemádmodum dispérsit filios Adæ,
Státuit términos géntium * secúndum númerum Angelórum Dei.
Facta est pars Dómini, plebs Jacob: * funículum hereditátis ejus Israël.
Sufficiéntem eum sibi fecit in terra desérta, * in siti calóris, ubi non erat aqua:
Circumívit eum, et erudívit eum, sicut pupíllam óculi. * Quemádmodum áquila próteget nidum suum, désuper pullos suos sedens,
Exténdit alas suas, et assúmpsit eos, * et suscépit eos super scápulas suas.
Dóminus solus deducébat eos: * et non erat cum illo deus aliénus.
Impósuit in fortitúdines terræ * nascéntias agrórum,
Súggerunt mel de petra, * et óleum de firmíssima petra.
Butýrum bovum, et lac óvium cum ádipe agnórum et aríetum, filiórum taurórum et hircórum cum ádipe renum, * fruméntum, et sánguinem uvæ,
Bibit vinum. Et manducávit Jacob, * et saturátus est, et recalcitrávit.
Diléctus: pínguis factus est, * et dilatátus est,
Et derelínquit Deum, qui fecit eum, * et recéssit a Deo salutári suo.
Et exacerbavérunt me in diis aliénis, in abominatiónibus suis in iram concitavérunt me. * Et sacrificavérunt dæmóniis, et non Deo,
Deos, quos non novérunt: * novi recentésque venérunt, quos nesciérunt reges eórum.
Deum, qui te génuit, derelinquísti, * et oblítus es qui enutrívit te.
Vidit Deus, et zelátus est: * et exacerbátus est per iram filiórum suórum et filiárum.
Et dixit: Avértam fáciem meam ab eis, * et osténdam quid erit eis in novíssimo:
Quia nátio pervérsa est: * fílii, in quibus non est fides in ipsis.
Ipsi in zelum concitavérunt me * et non in Deum,
In ira concitavérunt me * in idólis suis:
Et ego in ira concitábo eos, et non in gentem, * in gentem insensátam irritábo eos.
Quia ignis exársit in ira mea, * et exardéscit usque ad ínferos deórsum:
Cómedet terra nascéntias agrórum, * et inflámmant fundaménta móntium.
Cóngeram in illis mala, * et sagíttas meas consummábo in eis.
Tabéscent fame, et esca ávium erunt, * et ténsio dorsus insanábilis eis:
Dentes bestiárum immíttam in eis, * cum furóre trahéntium super terram.
A foris interfíciet natos eórum gládius, et in promptuáriis timor,
Júvenis cum vírgine, * lactans cum stabilíto sene.
Dixi: Dispérdam illos: * privábo autem ex ómnibus memóriam eórum.
Nisi propter iram inimicórum suórum, * ut non sint longo témpore super terram: ut non conséntiant adversárii, et dicant: Manus nostra excélsa est, et non Deus, fecit hæc ómnia.
Quia nátio pérditi consílii est, * et non est in eis discíplina,
Et non cogitavérunt intellígere; * hæc percípient in futúro témpore.
Quemádmodum perséquitur unus mille, * et duo commovébunt dena míllia;
Nisi quia Dóminus súbdidit eos, et trádidit eos? * quia non est Deus noster sicut dii illórum: inimíci autem nostri insensáti.
Ex vínea enim Sodomórum, vitis eórum, * et propágo eórum ex Gomórra:
Uva eórum uva fellis, * botrus amaritúdinis ipsis.
Ira dracónum vinum eórum, * et furor áspidum insanábilis.
Nonne hæc congregáta sunt apud me, * et signáta in thesáuris meis?
In diem judícii reddam in témpore, * cum titubáverit pes eórum:
Quia prope est dies perditiónis eórum, * et advénient paráta illis.
Quia judicábit Dóminus pópulum suum, * et in servis suis consolábitur:
Vidit enim eos fatigátos, * et deféctos in obductióne, et dissolútos.
Et dixit: Ubi sunt dii tui Israël, * in quibus confidébas in ipsis?
De quorum ádipe sacrificiórum edebátis, * et bibebátis vinum libatiónum eórum:
Exúrgant nunc et ádjuvent vos, * et fiant vobis protectóres.
Vidéte, quóniam ego sum Dóminus, * et non est álius præter me.
Ego occídam, et vívere fáciam: * percútiam, et ego sanábo, et non est qui erípiat de mánibus meis.
Quia tollam in cælum manum meam, et jurábo per déxteram meam, et dicam: * Vivo ego in ætérnum.
Quia exácuam sicut fulgur gládium meum, * et sagíttas meas consummábo in eis:
Et suscípiet manus mea judícium, * et reddam judícium inimícis, et odiéntibus me retríbuam.
Inebriábo sagíttas meas sánguine, * et gládius meus manducábit carnes,
A sánguine vulneratórum, * et captivitátes a cápite príncipum inimicórum.
Lætámini cæli simul cum eo, * et adórent eum omnes Ángeli ejus:
Lætámini gentes simul cum pópulo ejus, * et confírment eum omnes fílii Dei;
Quia sánguis filiórum ejus defendétur: * et deféndet, et reddet judícium inimícis, et odiéntibus se retríbuet, et mundábit Dóminus terram pópuli sui.
Glória, et honor Patri, et Fílio, et Spirítui Sancto.
Sicut erat, in princípio, et nunc, et in sǽcula sæculórum. Amen.