Qui hábitat in adjutórium Altíssimi, * in protectióne Dei Cœli commorábitur.
Dicit Dómino: suscéptor meus es tu, et refúgium meum: * Deus meus, sperábo in eum.
Quia ipse liberávit me de láqueo venántium, * et a verbo áspero.
In scápulis suis obumbrábit tibi, * et sub pennis ejus sperábis.
Scuto circumdábit te véritas ejus: * non timébis a timóre noctúrno.
A sagítta volánte per diem, a negótio perambulánte in ténebris, * a ruína, et Dæmónio meridiáno.
Cadent a látere tuo mille et decem míllia a dextris tuis: * ad te autem non appropinquábit.
Verúmtamen óculis tuis considerábis, * et retributiónem peccatórum vidébis.
Quóniam tu es, Dómine, spes mea: * Altíssimum posuísti refúgium tuum.
Non accédent ad te mala, * et flagéllum non appropiábit Tabernáculo tuo.
Quóniam Ángelis suis mandávit de te, * ut custódiant te in ómnibus viis tuis.
In mánibus portábunt te: * ne unquam offéndas ad lápidem pedem tuum.
Super Áspidem, et Basilíscum ambulábis: * Et conculcábis Leónem, et Dracónem.
Quóniam in me sperávit, liberábo eum: * prótegam eum, quóniam cognóvit Nomen meum.
Invocávit me, et ego exáudiam eum: * cum ipso sum in tribulatióne, et erípiam eum, et glorificábo eum.
Longitúdine diérum adimplébo eum, * et osténdam illi salutáre meum.