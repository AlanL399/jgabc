Laudáte Dóminum de Cœlis: * Laudáte Eum in Excélsis.
Laudáte Eum omnes Ángeli ejus: * Laudáte Eum omnes Virtútes ejus.
Laudáte Eum Sol et Luna: * Laudáte Eum omnes Stellæ, et Lumen.
Laudáte Eum Cœli Cœlórum, * et aquæ, quæ supra/super4 Cœlos sunt, laudent Nomen Dómini.
Quia Ipse dixit, et facta sunt, * Ipse mandávit, et creáta sunt.
Státuit ea in ætérnum, et in sǽculum sǽculi: * Præcéptum póssuit, et non præteríbit.
Laudáte Dóminum de Terra, * Dracónes, et omnes Abýssi.
Ignis, Grando, Nix, Glácies, * Spíritus tempestátis, qui fáciunt Verbum ejus.
Montes, et omnes Colles, * Ligna fructífera, et omnes Cedri.
Béstiæ, et univérsa pécora, * Serpéntes, et Vólucres pennátæ.
Reges Terræ, et omnes Pópuli: * Príncipes, et omnes Júdices Terræ.
Júvenes, et Vírgines: Senes cum Junióribus * laudent Nomen Dómini.
Quia exaltátum est Nomen ejus Solíus, * Conféssio ejus super Cœlum et Terram.
Et exaltávit cornu Pópuli sui, * Hymnus ómnibus Sanctis ejus: Fíliis Ísraël, Pópulo appropinquánti sibi.
Cantáte Dómino Cánticum novum: * Laus ejus in Ecclésia Sanctórum.
Lætétur Ísraël in eo, qui fecit ipsum: * et Fíliæ Sion exúltent super Regem suum.
Laudent Nomen ejus in Choro: * in Týmpano et Psaltério psallant ei.
Quia beneplácitum est Dómino in Pópulo suo, * et exultábit mansuétos in salútem.
Exultábunt Sancti in Glória, * lætabúntur in cubílibus suis.
Exultatiónes Dei in fáucibus eórum, * et Gládius bis acútus in mánibus eórum.
Ad faciéndam vindíctam in Natiónibus, * increpatiónes in Pópulis.
Ad alligándos Reges eórum in compédibus, * et Nóbiles eórum in vínculis férreis.
Ut fáciant in eis judícium conscríptum: * Glória hæc est ómnibus Sanctis ejus.
Laudáte Dóminum in Sanctis ejus: * Laudáte Eum in Firmaménto Virtútis ejus.
Laudáte Eum in Potentátibus ejus: * Laudáte Eum secúndum multitúdinem Magnitúdinis ejus.
Laudáte Eum in sono Tubæ: * Laudáte Eum in Psaltério, et Cíthara.
Laudáte Eum in Týmpano, et Choro: * Laudáte Eum in Chordis, et Órgano.
Laudáte Eum in Cýmbalis benesonántibus: * Laudáte Eum in Cýmbalis jubilatiónis: Omnis Spíritus laudet Dóminum.
Glória, et Honor Patri, et Fílio, et Spíritui Sancto in sǽcula sæculórum. Amen.