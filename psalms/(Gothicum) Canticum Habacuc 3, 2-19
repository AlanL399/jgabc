Dómine audívi audítum tuum, et tímui. * Dómine considerávi ópera tua, et expávi.
In médio duúm animálium cognoscéris: dum appropinquáverint anni, innotescéris: * dum advénerit tempus, ostendéris:
Cum conturbáta fúerit ánima mea in ira, * misericórdia tua memoráberis mei.
Deus a Líbano véniet, * et sanctus a monte Opáuco et condénso:
Opéruit cœlos virtus ejus, et laude ejus plena est terra. * Et fulgor íllius quasi lumen erit:
Córnua in mánibus ejus sunt: * illi confirmáta est virtus glóriæ ejus, et pósuit claritátem firmam.
Ante fáciem suam ibit verbum. Et exívit in campos. * Pedes ejus stetérunt, et commóta est terra.
Áspexit, et fluxérunt gentes: * dissolúti sunt montes veheménter.
Defluxérunt colles æternáles: * itínera sæculária ejus pro labóribus.
Vidérunt te tabernácula Æthíopum, * et expavéscent tabernácula terræ Mádian.
Numquid in flumínibus ira tua Dómine? * aut in mari ímpetus tuus?
Qui ascéndit super equos tuos: * et equitátus tuus sánitas.
Inténdens, exténdens arcum super sceptra, dicit Dóminus: * flumínibus scindétur terra.
Vidébunt gentes, et dolébunt pópuli: * aspérgens aquas contradictiónis:
Dedit abýssus vocem suam, * ab altitúdine phantasíæ suæ. Sol et Luna stetérunt in órdine suo:
In lúmine splendóris jácula tua ibunt, * in luce coruscatiónis armatúra tua.
Indignatióne tua exterminábis terram: * et in furóre tuo duces gentes.
Exísti in salútem plebis tuæ, ut salvos fácias eléctos tuos.
Misísti in cápita iniquórum mortem: * resuscitásti víncula usque ad bellum.
Præcidísti in pavóre cápita poténtium: * movebúntur in ea gentes, et apérient ora sua: edens pauper in abscónso.
Misísti in mari equos tuos, * turbántes aquas multas.
Custodívit me, et expávit venter meus * a voce deprecatiónis labiórum meórum.
Et introívit timor in ossa mea, * et désuper turbáta est virtus mea.
Requiéscam in die tribulatiónis: * et ascéndam ad tabernácula transmigratiónis meæ.
Quóniam ficus non áfferet fructus: * et non erunt nascéntia in víneis.
Mentiétur opus olívæ: * et campi non præstábunt cibos.
Defícient ab esca oves: * et non erunt ad præsépia boves.
Ego autem in Dómino gloriábor: * gaudébo in Deo salutári meo.
Dóminus virtus mea: * státuet pedes meos in consummatióne.
Super excélsa impónet me, * vincam in claritáte ejus.