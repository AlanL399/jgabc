In éxitu Ísraël de Ægýpto, * domus Jacob de pópulo bárbaro.
Facta est Júdæa sanctificátio ejus, * Ísraël potéstas ejus; Ísraël regnávit in ea.
Mare vidit, et fugit: * Jordánis convérsus est retrórsum.
Montes exultabérunt, ut aríetes, * et colles velut agni óbium.
Quid est mare, quod fugísti: * et tu Jordanis, quare convérsus es retrórsum.
Montes quare exultástis, ut aríetes, * et colles, velut agni óbium.
A fácie Dómini trémuit omnis terra, * a fácie Dei Jacob.
Qui convértit petram in stagna aquárum, * et rupes in fontes aquárum.
Non nobis Dómine, non nobis: * sed nómini tuo da glóriam.
Super misericórdiam, et veritátem tuam: * ne quando dicant gentes: Ubi est Deus eórum.
Deus autem noster in cœlo sursum: * in cœlo et in terra quæcúmque vóluit, fecit.
Simulácra géntium argéntum, et aurum, * ópera mánuum hóminum.
Os habent, et non loquéntur: * óculos habent, et non vidébunt.
Aures habent, et non áudient, * nares habent, et non odorábunt.
Manus habent, et non palpábunt: * pedes habent, et non ambulábunt.
Non clamábunt in gútture suo: * neque enim est spíritus in ora ipsórum.
Símiles illi fiant, qui fáciunt ea: * et omnes, qui confídunt in eis.
Domus Ísraël sperábit in Dómino: * adjutor, et protéctor eórum est.
Domus Haaron sperábit in Dómino: * adjutor, et protéctor eórum est.
Qui timent Dóminum sperent in Dómino: * adjutor, et protéctor eórum est.
Dóminus memor fuit nostri: * et benedíxit nobis.
Benedíxit domum Ísraël, benedíxit domum Aaron: * benedíxit omnes timéntes Dóminum, pusíllos cum majóribus.
Adíciet Dóminus super vos: * et super fílios vestros benedictiónem.
Benedícti vos a Dómino, * qui fecit cœlum, et terram.
Cœlum cœli Dómino: * terram autem dedit fíliis hóminum.
Non mórtui laudábunt te, Dómine: * neque omnes, qui descéndunt in inférnum.
Sed nos, qui víbimus, benedícimus Dómino, * ex hoc nunc, et usque in sæculum.