Deus quis símilis tibi: * ne táceas, neque conpescáris Deus.
Quóniam ecce inimíci tui sonuérunt: * et qui te odérunt, lebabérunt caput.
In plebem tuam advérsus te cogitabérunt: * consílium cogitabérunt advérsus sanctos tuos.
Dixérunt: Veníte, disperdámus eos ex gente: * et non memorétur nomen Israel ámplius.
Quóniam cogitabérunt consílium in unum: advérsus te testaméntum disposuérunt: * tabernácula Idumæórum, et Smaëlitárum, Moab, et Agaréni.
Gebal, et Ammon, et Amalec: * et alienígenæ cum habitántibus Tyrum.
Etenim Assírius simul venit cum illis: * facti sunt in susceptióne fíliis Loth.
Fac illis, Deus, sicut Mádian, et Sísaræ, et sicut Jabin in torréntem Cisson: * disperiérunt omnes in Endor: facti sunt sicut stercus terræ.
Pone príncipes eórum sicut Orep, Zeb, Zébee, et Sálmana: * omnes príncipes eórum, qui dixérunt: Hereditátem possideámus nobis sanctuárium Dei.
Deus meus pone illos, ut rotam: * et sicut stípulam ante fáciem venti.
Sicut ignis, qui combúret silbam: * et velut si flamma combúret montes.
Ita persequére eos in tempestáte tua: * et in ira tua conturbábis eos.
Imple fácies eórum ignomínia: * et quærant nomen tuum, Dómine.
Confundántur, et turbéntur in sǽculum sǽculi: * et revereántur, et péreant in ætérnum, et in sǽculum sǽculi.
Et cognóscant, quia nomen tibi Dóminus: * tu solus altíssimus super omnem terram.