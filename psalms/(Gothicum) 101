Dómine, exáudi oratiónem meam: * et clamor meus ad te pervéniat.
Non avértas fáciem tuam a me in quacúmque die tríbulor inclína ad me aurem tuam: * in quacúmque die invocabéro te velóciter exáudi me.
Quia defecérunt sicut fumus dies mei: * et ossa mea sicut in frixório confríxa sunt.
Percússus sum sicut fœnum, et áruit cor meum: * quia oblítus sum manducáre panem meum.
A voce gémitus mei * adhæsérunt ossa mea carni meæ.
Símilis factus sum pellicáno in solitúdine: factus sum sicut nocticórax in domicílio: * vigilábi, et factus sum sicut passer únicus in ædifício.
Tota die exprobrábant me inimíci mei: * et qui me laudábant, advérsum me jurábant.
Quia cínerem sicut panem manducábam, * et potum meum cum fletu miscébam.
A fácie iræ tuæ, et indignatiónis tuæ: * quia lebásti, et allisísti me.
Dies mei, sicut umbra præteriérunt: * et ego sicut fœnum árui.
Tu autem, Dómine, in ætérnum pérmanes: * et memoriále tuum in sǽculum sǽculi.
Tu exúrgens, miseréberis Syon: * quia venit tempus miseréndi ejus.
Quia beneplácitum habuérunt servi tui lápides ejus: * et terræ ejus miserebúntur.
Et timébunt gentes nomen tuum, Dómine, * et omnes reges terræ glóriam tuam.
Quia ædificábit Dóminus Syon: * et vidébitur in majestáte sua.
Et rexpéxit in oratiónes páuperum: * et non sprebit preces eórum.
Scribátur hoc in sǽculum álterum: * et pópulus qui nascétur laudábit Dóminum.
Quia prospéxit de excélso sancto suo: * Dóminus de cœlo in terra prospéxit.
Ut audíret gémitus vinculatórum: * et solbat fílios interemtórum.
Ut adnuntiétur in Syon nomen Dómini: * et laus ejus in Jerúsalem.
In conveniéndo pópulos in unum, * et regna, ut sérviant Dómino.
Et respóndit ei in via virtútis suæ: * paucitátem diérum meórum enúncia mihi.
Et ne révoces me in dimídio diérum meórum: * in sǽcula sæculórum anni tui.
Inítio terram tu fundásti, Dómine: * et ópera mánuum tuárum sunt cœli.
Ipsi períbunt, tu autem pérmanes: * et ómnia sicut vestiméntum veteréscent, et sicut opertórium mutábis ea, et mutabúntur.
Tu autem idem ipse es, * et anni tui non defícient.
Fílii servórum tuórum inhabitábunt ibi: * et semen eórum in sǽculum sǽculi dirigétur.