Magnus Dóminus, et laudábilis valde: * in civitáte Dei nostri in monte sancto ejus.
Dilátans exultatiónes univérsæ terræ: * mons Sion, látera Aquilónis, cívitas Regis magni.
Deus in grádibus ejus dinoscétur: * cum suscípiet ea.
Quóniam ecce reges terræ congregáti sunt: * et convenérunt in unum.
Ipsi vidéntes tunc admiráti, conturbáti, et commóti sunt: * timor adprehéndit eos.
Ibi dolóres sicut parturiéntis: * in spíritu veheménti cónteres naves Tharsis.
Sicut audíbimus, ita et vídimus in civitáte Dómini virtútum, * in civitáte Dei nostri, Deus fundábit eam in sǽcula.
Suscépimus Deus misericórdiam tuam, * in médio templo tuo.
Secúndum nomen tuum Deus, ita et laus tua in fines terræ: * justítia plena est déxtera tua.
Lætétur mons Sion, et exúltent fíliæ Judæ: * propter judícia tua Dómine.
Circúmdate Sion, et complectímini eam: * narráte in túrribus ejus.
Pónite corda vestra in virtúte ejus: * et distribúite gradus ejus, ut enarrétis in progénie áltera.
Quóniam hic est Deus noster in ætérnum, et in sǽculum sǽculi: * et ipse reget nos in sǽcula.