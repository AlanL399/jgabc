Laudáte Dóminum de cælis: * laudáte eum in excélsis.
Laudáte eum omnes Ángeli ejus: * laudáte eum omnes virtútes ejus.
Laudáte eum Sol et Luna: * laudáte eum omnes stellæ, et lumen.
Laudáte eum cæli cælórum: * et aquæ, quæ super cælos sunt, laudent nomen Dómini.
Quia ipse dixit, et facta sunt: * ipse mandávit, et creáta sunt.
Státuit ea in ætérnum, et in sǽculum sǽculi: * præcéptum pósuit, et non præteríbit.
Laudáte Dóminum de terra, * dracónes, et omnes abýssi.
Ignis, grando, nix, glácies, spíritus tempestátis: * qui fáciunt verbum ejus.
Montes, et omnes colles: * ligna fructífera, et omnes cedri.
Béstiæ, et univérsa pécora: * serpéntes, et vólucres pennátæ.
Reges terræ, et omnes pópuli: * príncipes, et omnes júdices terræ.
Júvenes, et vírgines: * senióres cum junióribus laudent nomen Dómini:
Quia exaltátum est nomen ejus solíus. * Conféssio ejus super cælum et terram:
Et exaltábit cornu pópuli sui. * Hymnus ómnibus sanctis ejus: fíliis Israël, pópulo appropinquánti sibi.
Cantáte Dómino cánticum novum: * laus ejus in Ecclésia sanctórum.
Lætétur Israël in eo, qui fecit ipsum: * et fíliæ Sion exúltent super regem suum.
Laudent nomen ejus in choro: * in týmpano et psaltério psallant ei.
Quia beneplácitum est Dómino in pópulo suo: * et exultábit mansuétos in salúte.
Exultábunt sancti in glória: * lætabúntur in cubílibus suis.
Exultatiónes Dei in fáucibus eórum: et gládius bis acútus in mánibus eórum:
Ad faciéndam vindíctam in natiónibus, * increpatiónes in pópulis.
Ad alligándos reges eórum in compédibus: * et nóbiles eórum in vínculis férreis.
Ut fácient in eis judícium conscríptum: * glória hæc est ómnibus sanctis ejus.
Laudáte Dóminum in sanctis ejus: * laudáte eum in firmaménto virtútis ejus.
Laudáte eum in potentátibus ejus: * laudáte eum secúndum multitúdinem magnitúdinis ejus.
Laudáte eum in sono tubæ: * laudáte eum in psaltério, et cíthara.
Laudáte eum in týmpano, et choro: * laudáte eum in chordis, et órgano.
Laudáte eum in cýmbalis bene sonántibus: * laudáte eum in cýmbalis jubilatiónis: omnis spíritus laudet Dóminum.