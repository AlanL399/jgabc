Voce mea ad Dóminum clamábi: * et vox mea ad Deum: et respéxit me.
In die tribulatiónis meæ Deum exquisíbi, * mánibus meis nocte coram eo, et non sum decéptus.
Recusábi consolári ánimam meam, * memorátus sum Dei, et lætátus sum.
Alienátus sum, et defécit paulísper spíritus meus: * praeoccupabérunt custódias omnes inimíci mei, conturbátus sum, et non sum locútus.
Recordátus sum dies antíquos: * et annos ætérnos in mente hábui.
Meditátus sum nocte cum corde meo, * cogitábam, et ventilábam spíritum meum.
Et dixi: Numquid in sǽcula repéllet Deus: aut non appónat benefácere adhuc: * aut in finem misericórdiam suam amputábit a sǽculo, et generatióne.
Numquid oblibiscétur miseréri Deus? * aut continébit in ira misericórdiam suam?
Et dixi: Nunc cœpi: * hæc mutátio déxteræ altíssimi.
Memorátus sum óperum Dei: * quia memor ero a princípio mirabílium tuórum.
Et meditátus sum in ómnibus opéribus tuis: * et in adinventiónibus tuis me exercébor.
Deus, in sancto via tua: quis Deus magnus, sicut Deus noster? * tu es Deus qui facis mirabília magna solus.
Notam fecísti in pópulis virtútem tuam: * liberásti bráchio tuo plebem tuam, fílios Jacob, et Joseph.
Vidérunt te aquæ, Deus, vidérunt te aquæ, et timuérunt, * conturbáti sunt abýssi.
A multitúdine sónitus aquárum: * vocem dedérunt nubes.
Etenim sagíttæ tuæ pertransiérunt: * vox tonítrui tui in rota.
Inluxérunt fúlgura eius orbis terræ: * mota, et tremefácta est terra.
In mari viæ tuæ, et sémitæ tuæ in aquis multis: * et vestígia tua non cognoscéntur.
Deduxísti sicut obes pópulum tuum, * in manu Móysi, et Aaron.