Exaltábo te Dómine Deus et Rex meus, * et benedícam Nomen tuum in ætérnum, et in sæculum sæculi.
Per síngulos dies benedícam te: * et laudábo Nomen tuum in ætérnum, et in sæculum sæculi.
Magnus Dóminus, et laudábilis nimis: * et magnitúdinis ejus non est finis.
Nátio, et progénies collaudábunt Ópera tua, * et Poténtiam tuam pronuntiábunt.
Magnificéntiam glóriæ Sanctitátis tuæ loquéntur: * et mirabília tua narrábunt.
Et virtútem terribílium tuórum dicent: * et magnitúdinem tuam loquéntur.
Memóriam abundántiæ suavitátis tuæ eructábunt, * et in tua Justítia exultabúntur.
Miserátor et Miséricors Dóminus: * Pátiens, et multum Miséricors.
Suávis Dóminus univérsis, * et miseratiónes ejus super ómnia ópera ejus.
Confiteántur tibi, Dómine, ópera tua, * et Sancti tui benedícant te.
Glóriam Regni tui dicent, * et Poténtiam tuam loquéntur.
Ut notam fáciant fíliis hóminum Poténtiam tuam, * et Glóriam Magnificéntiæ Regni tui.