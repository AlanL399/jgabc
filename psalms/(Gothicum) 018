Cœli enárrant glóriam Dei: * et ópera mánuum ejus adnúntiat firmaméntum.
Dies diéi erúctuat verbum, * et nox nocti índicat sciéntiam.
Non sunt loquélæ, neque sermónes, * quorum non audiántur voces eórum.
In omnem terram exíbit sonus eórum; * et in fines orbis terræ verba illórum.
In sole pósuit tabernáculum suum: * et ipse tamquam sponsus procédens e thálamo suo.
Exultábit ut gigans ad curréndam viam: e summo cœlo egréssio ejus: * et occúrsum ejus usque ad summum ejus, nec est, qui se abscóndat a calóre ejus.
Lex Dómini inrepreensíbilis convértens ánimas: * testimónium Dei fidéle sapiéntiam præstans párvulis.
Justítiæ Dómini rectæ lætificántes corda: * præcéptum Dómini lúcidum inlúminans óculos.
Timor Dómini sanctus pérmanet in sæculum sæculi: * judícia Dei vera justificáta in semetípsa.
Desiderabília super aurum, et lápidem preciósum multum: * et dulcióra super mel, et favum.
Étenim servus tuus custódit ea, * in custodiéndo illa retribútio multa.
Delícta quis intélligit? * ab occúltis meis munda me Dómine, et ab aliénis parce servo tuo.
Si mei non fúerint domináta; tunc immaculátus ero: * et mundábor a delícto máximo.
Et erit, ut compláceant elóquia oris mei: * et meditátio cordis mei in conspéctu tuo semper.
Dómine adjútor meus * et redémtor meus.