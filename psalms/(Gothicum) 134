Laudáte nomen Dómini, * laudáte servi Dómini.
Qui statis in domo Dómini, * in átriis domus Dei nostri.
Laudáte Dóminum, quia benígnus Dóminus: * psállite nómini ejus, quóniam suáve est.
Quóniam Jacob elégit sibi Dóminus, * Ísraël in possessiónem sibi.
Quia ego cognóbi, quod magnus est Dóminus, * et Deus noster præ ómnibus diis.
Omnia quæcúmque vóluit Dóminus fecit, * in cœlo, et in terra, in mari, et in ómnibus abýssis.
Edúcens nubes ab extrémo terræ: * fúlgura in plúbiam fecit.
Qui prodúcit ventos de thesáuris suis: * qui percússit primogénita Ægýpti, ab hómine usque ad pecus.
Et misit signa, et prodígia in médio tui, Ægýpte: * in Faraónem, et in omnes servos ejus.
Qui percússit gentes multas: * et occídit reges mirábiles.
Seon regem Amorrheórum, et Og regem Basan, * et ómnia regna Cánaan occídit.
Et dedit terram eórum hereditátem, * hereditátem Ísraël servo suo.
Dómine, nomen tuum in ætérnum: * Dómine, memoriále tuum in sǽculum sǽculi.
Quia judicábit Dóminus pópulum suum: * et in servis suis consolábitur.
Simulácra géntium argéntum, et aurum, * ópera mánuum hóminum.
Os habent, et non loquéntur: * óculos habent, et non vidébunt.
Aures habent, et non áudiunt: * nares habent, et non odorábunt.
Manus habent, et non palpábunt: * pedes habent, et non ambulábunt.
Non clamábunt in gútture suo: * neque enim est spíritus in ora ipsórum.
Símiles illis fiant, qui fáciunt ea: * et omnes, qui confídunt in eis.
Domus Ísrahel benedícite Dómino: * domus Aaron benedícite Dómino.
Domus Levi benedícite Dómino: * qui timétis Dóminum, benedícite Dómino.
Benedícat tibi Dóminus ex Syon, * qui hábitat in Jerúsalem.