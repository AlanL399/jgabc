Deus, in Nómine tuo salvum me fac: * Et in Virtúte tua líbera me.
Deus exáudi oratiónem meam: * áuribus pércipe verba oris mei.
Quóniam aliéni insurrexérunt advérsum me, et fortes quæsiérunt ánimam meam, * et non proposuérunt Deum ante conspéctum suum.
Ecce enim, Deus ádjubat me, * et Dóminus suscéptor est ánimæ meæ.
Convérte mala inimícis meis, * et in veritáte tua dispérde illos.
Voluntárie sacrificábo tibi, * et confitébor Nómini tuo, Dómine, quóniam bonum est.
Quóniam ex omni tribulatióne eripuísti me, * et super inimícos meos respéxit óculus meus.