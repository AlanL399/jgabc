Díligam te, Dómine, * virtus mea.
Dóminus firmaméntum meum, et refúgium meum, * et liberátor meus.
Deus meus adjútor meus, et sperábo in eum: * protéctor meus, et cornu salútis meæ, et redémptor meus.
Laudans invocábi Dóminum: * et ab inimícis meis salvus ero.
Circundedérunt me gémitus mortis: * et torréntes iniquitátis conturbabérunt me.
Dolóres inférni invenérunt me: * prævenérunt me láquei mortis.
Et in tribulatióne mea invocábi Dóminum, * et ad Deum meum clamábi.
Et exaudíbit de templo sancto suo vocem meam: * et clamor meus in conspéctu ejus, et introíbit in aures ejus.
Respéxit, et commóta est, et contrémuit terra: * et fundaménta móntium conturbáta sunt, et commóta sunt, quóniam irátus est ei Deus.
Ascéndit fumus in ira ejus: * et ignis a fácie ejus exardéscit.
Carbónes succénsi sunt ab eo: et inclinávit cœlos, et descéndit: * et calígo sub pédibus ejus.
Ascéndit super Cherubin, * et volávit.
Volávit super pennas ventórum, et pósuit ténebras latíbulum suum, * in circúitu ejus tabernáculum ejus: tenebrósa aqua in núbibus áëris.
Præ fulgóre in conspéctu ejus nubes transiérunt, * grando, et carbónes ignis.
Et intónuit de cœlo Dóminus, * et altíssimus dedit vocem suam.
Misit sagíttas suas, et dissipávit eos: * et fúlgura multiplicávit, et conturbávit eos.
Et apparuérunt fontes aquárum, * et reveláta sunt fundaménta orbis terræ.
Ab increpatióne tua, Dómine, * et ab spiratióne spíritus iræ tuæ.
Missit e summo, et accépit me et adsúmsit me de multitúdine aquarum: * éruit me, quóniam vóluit me.
Liberávit me de inimícis meis fortíssimis, * et ab his, qui odérunt me, quóniam confortáti sunt super me.
Prævenérunt me in die afflictiónis meæ; * et factus est Dóminus protéctor meus.
Et prodúxit me in latitúdine; * éruit me, quóniam vóluit me.
Liberávit me de inimícis meis poténtibus; * et ab insurgéntibus in me erípuit me.
Et retríbuit mihi Dóminus secúndum justítiam meam: * et secúndum innocéntiam mánuum meárum retríbuit mihi.
Quia custodíbi vias Dómini; * nec ímpie gessi a Deo meo.
Quóniam ómnia judícia ejus in conspéctu meo sunt semper; * et justítias ejus non réppuli a me.
Et ero immaculátus coram eo; * et observábo me ab iniquitáte mea.
Et retríbuit mihi Dóminus secúndum justítiam meam; * et secúndum innocéntiam mánuum meárum in conspéctu oculórum ejus.
Quum sancto sanctus eris; et cum viro innocénte ínnocens eris * et cum elécto eléctus eris, et cum pervérso subvérteris.
Quóniam tu pópulum húmilem salbum fácies; * et óculos superbórum humiliábis.
Quóniam tu inlúminas lucérnam meam, Dómine: * Deus meus inlúmina ténebras meas.
Quóniam a te erípiar a tentatióne; * et in Deo meo transgrédiar murum.
Deus meus inpollúta via ejus: elóquia Dómini igne examináta: * protéctor est ómnium sperántium in eum.
Quóniam quis Deus præter Dóminum? * aut quis Deus præter Deum nostrum?
Deus qui præcínxit me virtútem: * et pósuit immaculátam viam meam.
Qui pérficit pedes meos tamquam cervi, * et super excélsa státuit me.
Qui docet manus meas ad prælium * posuísti ut arcum æreum bráchia mea.
Dedísti mihi protectiónem salútis tuæ: * et déxtera tua, Deus, suscépit me, et disciplína tua ipsa me docébit, et doctrína tua díriget me in finem.
Dilatásti gressus meos subtus me: * et non sunt infirmáta vestígia mea.
Pérsequar inimícos meos, et compreéndam illos: et non revértar donec defíciant: * afflígam illos nec potuérunt stare: cadent subtus pedes meos.
Præcinxísti me virtútem ad bellum: * supplantásti omnes insurgéntes in me subtus me.
Et inimicórum meórum dedísti mihi dorsum, * et ódio me habéntes disperdidísti.
Clamabérunt, nec erat, qui salbos fáceret ad Dóminum: * nec exaudíbit eos.
Commínuam illos, ut púlberem ante fáciem venti: * ut lutum plateárum delébo eos.
Erípies me de contradictiónibus pópuli: * constítues me in caput géntium.
Plebs, quem non cognóbi, serbívit mihi: * obaudítu auris obaudíbit mihi.
Fílii aliéni mentíti sunt mihi, * fílii aliéni inveteravérunt, et claudicavérunt a sémitis tuis.
Vivit Dóminus, et benedíctus Deus meus: * et exaltétur Deus salútis meæ.
Deus, qui das vindíctam mihi, * et subdedísti pópulos sub me.
Liberátor meus Dóminus de géntibus iracúndis, et ab insurgéntibus in me exaltábis me: * a viro iníquo erípies me.
Proptérea confitébor tibi in pópulis Dómine: * psalmum dicam nómini tuo.
Magníficans salútem Regis ipsíus, et fáciens misericórdiam Christo suo David; * et sémini ejus usque in sæculum.