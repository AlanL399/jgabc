1	1	Paulus vinctus Christi Jesu, et Timótheus frater, Philémoni dilécto, et adjutóri nostro,
1	2	et Appiæ soróri caríssimæ, et Archíppo commilitóni nostro, et ecclésiæ, quæ in domo tua est.
1	3	Grátia vobis, et pax a Deo Patre nostro, et Dómino Jesu Christo.
1	4	Grátias ago Deo meo, semper memóriam tui fáciens in oratiónibus meis,
1	5	áudiens caritátem tuam, et fidem, quam habes in Dómino Jesu, et in omnes sanctos:
1	6	ut communicátio fídei tuæ évidens fiat in agnitióne omnis óperis boni, quod est in vobis in Christo Jesu.
1	7	Gáudium enim magnum hábui, et consolatiónem in caritáte tua: quia víscera sanctórum requievérunt per te, frater.
1	8	Propter quod multam fidúciam habens in Christo Jesu imperándi tibi quod ad rem pértinet:
1	9	propter caritátem magis óbsecro, cum sis talis, ut Paulus senex, nunc autem et vinctus Jesu Christi:
1	10	óbsecro te pro meo fílio, quem génui in vínculis, Onésimo,
1	11	qui tibi aliquándo inútilis fuit, nunc autem et mihi, et tibi útilis,
1	12	quem remísi tibi. Tu autem illum, ut mea víscera, súscipe:
1	13	quem ego volúeram mecum detinére, ut pro te mihi ministráret in vínculis Evangélii:
1	14	sine consílio autem tuo nihil vólui fácere, uti ne velut ex necessitáte bonum tuum esset, sed voluntárium.
1	15	Fórsitan enim ídeo discéssit ad horam a te, ut ætérnum illum recíperes:
1	16	jam non ut servum, sed pro servo caríssimum fratrem, máxime mihi: quanto autem magis tibi et in carne, et in Dómino?
1	17	Si ergo habes me sócium, súscipe illum sicut me:
1	18	si autem áliquid nócuit tibi, aut debet, hoc mihi ímputa.
1	19	Ego Paulus scripsi mea manu: ego reddam, ut non dicam tibi, quod et teípsum mihi debes:
1	20	ita frater. Ego te fruar in Dómino: réfice víscera mea in Dómino.
1	21	Confídens in obediéntia tua scripsi tibi: sciens quóniam et super id, quod dico, fácies.
1	22	Simul autem et para mihi hospítium: nam spero per oratiónes vestras donári me vobis.
1	23	Salútat te Epaphras concaptívus meus in Christo Jesu,
1	24	Marcus, Aristárchus, Demas, et Lucas, adjutóres mei.
1	25	Grátia Dómini nostri Jesu Christi cum spíritu vestro. Amen.
