Deus deórum, Dóminus locútus est: * et vocávit terram,<br />
A solis ortu usque ad occásum: * ex Sion spécies decóris ejus.<br />
Deus maniféste véniet: * Deus noster et non silébit.<br />
Ignis in conspéctu ejus exardéscet: * et in circúitu ejus tempéstas válida.<br />
Advocábit cælum desúrsum: * et terram discérnere pópulum suum.<br />
Congregáte illi sanctos ejus: * qui órdinant testaméntum ejus super sacrifícia.<br />
Et annuntiábunt cæli justítiam ejus: * quóniam Deus judex est.<br />
Audi, pópulus meus, et loquar : Israël, et testificábor tibi: * Deus, Deus tuus ego sum.<br />
Non in sacrifíciis tuis árguam te: * holocáusta autem tua in conspéctu meo sunt semper.<br />
Non accípiam de domo tua vítulos: * neque de grégibus tuis hircos.<br />
Quóniam meæ sunt omnes feræ silvárum: * juménta in móntibus et boves.<br />
Cognóvi ómnia volatília cæli: * et pulchritúdo agri mecum est.<br />
Si esuríero, non dicam tibi: * meus est enim orbis terræ, et plenitúdo ejus.<br />
Numquid manducábo carnes taurórum? * aut sánguinem hircórum potábo?<br />
Immola Deo sacrifícium laudis: * et redde Altíssimo vota tua.<br />
Et ínvoca me in die tribulatiónis: * éruam te, et honorificábis me.<br />
Peccatóri autem dixit Deus: * Quare tu enárras justítias meas, et assúmis testaméntum meum per os tuum?<br />
Tu vero odísti disciplínam: * et projecísti sermónes meos retrórsum:<br />
Si vidébas furem, currébas cum eo: * et cum adúlteris portiónem tuam ponébas.<br />
Os tuum abundávit malítia: * et lingua tua concinnábat dolos.<br />
Sedens advérsus fratrem tuum loquebáris, et advérsus fílium matris tuæ ponébas scándalum: * hæc fecísti, et tácui.<br />
Existimásti, iníque, quod ero tui símilis: * árguam te, et státuam contra fáciem tuam.<br />
Intellígite hæc, qui obliviscímini Deum: * nequándo rápiat, et non sit qui erípiat.<br />
Sacrifícium laudis honorificábit me: * et illic iter, quo osténdam illi salutáre Dei.<br />

