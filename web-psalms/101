Dómine, exáudi oratiónem meam: * et clamor meus ad te véniat.<br />
Non avértas fáciem tuam a me: * in quacúmque die tríbulor, inclína ad me aurem tuam.<br />
In quacúmque die invocávero te: * velóciter exáudi me.<br />
Quia defecérunt sicut fumus dies mei: * et ossa mea sicut crémium aruérunt.<br />
Percússus sum ut fœ num, et áruit cor meum: * quia oblítus sum comédere panem meum.<br />
A voce gémitus mei: * adhæsit os meum carni meæ.<br />
Símilis factus sum pellicáno solitúdinis: * factus sum sicut nyctícorax in domicílio.<br />
Vigilávi, * et factus sum sicut passer solitárius in tecto.<br />
Tota die exprobrábant mihi inimíci mei: * et qui laudábant me, advérsum me jurábant.<br />
Quia cínerem tamquam panem manducábam, * et potum meum cum fletu miscébam.<br />
A fácie iræ et indignatiónis tuæ : * quia élevans allisísti me.<br />
Dies mei sicut umbra declinavérunt: * et ego sicut fœ num árui.<br />
Tu autem, Dómine, in ætérnum pérmanes: * et memoriále tuum in generatiónem et generatiónem.<br />
Tu exsúrgens miseréberis Sion: * quia tempus miseréndi ejus, quia venit tempus.<br />
Quóniam placuérunt servis tuis lápides ejus: * et terræ ejus miserebúntur.<br />
Et timébunt gentes nomen tuum, Dómine: * et omnes reges terræ glóriam tuam.<br />
Quia ædificávit Dóminus Sion: * et vidébitur in glória sua.<br />
Respéxit in oratiónem humílium: * et non sprevit precem eórum.<br />
Scribántur hæc in generatióne áltera: * et pópulus qui creábitur, laudábit Dóminum.<br />
Quia prospéxit de excélso sancto suo: * Dóminus de cælo in terram aspéxit:<br />
Ut audíret gémitus compeditórum: * ut sólveret fílios interemptórum.<br />
Ut annúntient in Sion nomen Dómini: * et laudem ejus in Jerúsalem.<br />
In conveniéndo pópulos in unum: * et reges ut sérviant Dómino.<br />
Respóndit ei in via virtútis suæ : * Paucitátem diérum meórum núntia mihi.<br />
Ne révoces me in dimídio diérum meórum: * in generatiónem et generatiónem anni tui.<br />
Inítio tu, Dómine, terram fundásti: * et ópera mánuum tuárum sunt cæli.<br />
Ipsi peribunt, tu autem pérmanes: * et omnes sicut vestiméntum veteráscent.<br />
Et sicut opertórium mutábis eos, et mutabúntur: * tu autem idem ipse es, et anni tui non defícient.<br />
Fílii servórum tuórum habitábunt: * et semen eórum in sæculum dirigétur.<br />
