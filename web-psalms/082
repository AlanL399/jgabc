Deus, quis símilis erit tibi? * Ne táceas, neque compescáris, Deus.<br />
Quóniam ecce inimíci tui sonuérunt: * et qui odérunt te extulérunt caput.<br />
Super pópulum tuum malignavérunt consílium: * et cogitavérunt advérsus sanctos tuos.<br />
Dixérunt: Veníte, et disperdámus eos de gente: * et non memorétur nomen Israël ultra.<br />
Quóniam cogitavérunt unanímiter: * simul advérsum te testaméntum disposuérunt, tabernácula Idumæórum et Ismahelítæ :<br />
Moab, et Agaréni, Gebal, et Ammon, et Amalec: * alienígenæ cum habitántibus Tyrum.<br />
Etenim Assur venit cum illis: * facti sunt in adjutórium fíliis Lot.<br />
Fac illis sicut Mádian, et Sísaræ : * sicut Jabin in torrénte Cisson.<br />
Disperiérunt in Endor: * facti sunt ut stercus terræ.<br />
Pone príncipes eórum sicut Oreb, et Zeb, * et Zébee, et Sálmana:<br />
Omnes príncipes eórum: * qui dixérunt : Hereditáte possideámus Sanctuárium Dei.<br />
Deus meus, pone illos ut rotam: * et sicut stípulam ante fáciem venti.<br />
Sicut ignis, qui combúrit silvam: * et sicut flamma combúrens montes:<br />
Ita persequéris illos in tempestáte tua: * et in ira tua turbábis eos.<br />
Imple fácies eórum ignomínia: * et quærent nomen tuum, Dómine.<br />
Erubéscant, et conturbéntur in sæculum sæculi: * et confundántur, et péreant.<br />
Et cognóscant quia nomen tibi Dóminus: * tu solus Altíssimus in omni terra.<br />
