In éxitu Israël de Ægýpto, * domus Jacob de pópulo bárbaro:<br />
Facta est Judæa sanctificátio ejus, * Israël potéstas ejus.<br />
Mare vidit, et fugit: * Jordánis convérsus est retrórsum.<br />
Montes exsultavérunt ut aríetes, * et colles sicut agni óvium.<br />
Quid est tibi, mare, quod fugísti: * et tu, Jordánis, quia convérsus es retrórsum?<br />
Montes, exsultástis sicut aríetes, * et colles, sicut agni óvium.<br />
A fácie Dómini mota est terra, * a fácie Dei Jacob.<br />
Qui convértit petram in stagna aquárum, * et rupem in fontes aquárum.<br />
Non nobis, Dómine, non nobis: * sed nómini tuo da glóriam.<br />
Super misericórdia tua, et veritáte tua: * nequándo dicant gentes: Ubi est Deus eórum?<br />
Deus autem noster in cælo: * ómnia quæcúmque vóluit, fecit.<br />
Simulácra géntium argéntum, et aurum, * ópera mánuum hóminum.<br />
Os habent, et non loquéntur: * óculos habent, et non vidébunt.<br />
Aures habent, et non áudient: * nares habent, et non odorábunt.<br />
Manus habent, et non palpábunt: † pedes habent, et non ambulábunt: * non clamábunt in gútture suo.<br />
Símiles illis fiant qui fáciunt ea: * et omnes qui confídunt in eis.<br />
Domus Israël sperávit in Dómino: * adjútor eórum et protéctor eórum est,<br />
Domus Aaron sperávit in Dómino: * adjútor eórum et protéctor eórum est,<br />
Qui timent Dóminum, speravérunt in Dómino: * adjútor eórum et protéctor eórum est.<br />
Dóminus memor fuit nostri: * et benedíxit nobis:<br />
Benedíxit dómui Israël: * benedíxit dómui Aaron.<br />
Benedíxit ómnibus, qui timent Dóminum, * pusíllis cum majóribus.<br />
Adjíciat Dóminus super vos: * super vos, et super fílios vestros.<br />
Benedícti vos a Dómino, * qui fecit cælum, et terram.<br />
Cælum cæli Dómino: * terram autem dedit fíliis hóminum.<br />
Non mórtui laudábunt te, Dómine: * neque omnes, qui descéndunt in inférnum.<br />
Sed nos qui vívimus, benedícimus Dómino, * ex hoc nunc et usque in sæculum.<br />
