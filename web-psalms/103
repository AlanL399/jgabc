Bénedic ánima mea, Dómino: * Dómine, Deus meus, magnificátus es veheménter.<br />
Confessiónem, et decórem induísti: * amíctus lúmine sicut vestiménto.<br />
Exténdens cælum sicut pellem: * qui tegis aquis superióra ejus.<br />
Qui ponis nubem ascénsum tuum: * qui ámbulas super pennas ventórum.<br />
Qui facis ángelos tuos, spíritus: * et minístros tuos ignem uréntem.<br />
Qui fundásti terram super stabilitátem suam: * non inclinábitur in sæculum sæculi.<br />
Abyssus, sicut vestiméntum, amíctus ejus: * super montes stabunt aquæ.<br />
Ab increpatióne tua fúgient: * a voce tonítrui tui formidábunt.<br />
Ascéndunt montes: et descéndunt campi * in locum, quem fundásti eis.<br />
Términum posuísti, quem non transgrediéntur: * neque converténtur operíre terram.<br />
Qui emíttis fontes in convállibus: * inter médium móntium pertransíbunt aquæ.<br />
Potábunt omnes béstiæ agri: * exspectábunt ónagri in siti sua.<br />
Super ea vólucres cæli habitábunt: * de médio petrárum dabunt voces.<br />
Rigans montes de superióribus suis: * de fructu óperum tuórum satiábitur terra :<br />
Prodúcens fœ num juméntis: * et herbam servitúti hóminum :<br />
Ut edúcas panem de terra: * et vinum lætíficet cor hóminis :<br />
Ut exhílaret fáciem in óleo: * et panis cor hóminis confírmet.<br />
Saturabúntur ligna campi, et cedri Líbani, quas plantávit: * illic pásseres nidificábunt.<br />
Heródii domus dux est eórum: * montes excélsi cervis : petra refúgium herináciis.<br />
Fecit lunam in témpora: * sol cognóvit occásum suum.<br />
Posuísti ténebras, et facta est nox: * in ipsa pertransíbunt omnes béstiæ silvæ.<br />
Cátuli leónum rugiéntes, ut rápiant: * et quærant a Deo escam sibi.<br />
Ortus est sol, et congregáti sunt: * et in cubílibus suis collocabúntur.<br />
Exíbit homo ad opus suum: * et ad operatiónem suam usque ad vésperum.<br />
Quam magnificáta sunt ópera tua, Dómine! * ómnia in sapiéntia fecísti : impléta est terra possessióne tua.<br />
Hoc mare magnum, et spatiósum mánibus: * illic reptília, quorum non est númerus.<br />
Animália pusílla cum magnis: * illic naves pertransíbunt.<br />
Draco iste, quem formásti ad illudéndum ei: * ómnia a te exspéctant ut des illis escam in témpore.<br />
Dante te illis, cólligent: * aperiénte te manum tuam, ómnia implebúntur bonitáte.<br />
Averténte autem te fáciem, turbabúntur: * áuferes spíritum eórum, et defícient, et in púlverem suum reverténtur.<br />
Emíttes spíritum tuum, et creabúntur: * et renovábis fáciem terræ.<br />
Sit glória Dómini in sæculum: * lætábitur Dóminus in opéribus suis :<br />
Qui réspicit terram, et facit eam trémere: * qui tangit montes, et fúmigant.<br />
Cantábo Dómino in vita mea: * psallam Deo meo, quámdiu sum.<br />
Jucúndum sit ei elóquium meum: * ego vero delectábor in Dómino.<br />
Defíciant peccatóres a terra, et iníqui ita ut non sint: * bénedic, ánima mea, Dómino.<br />
<br />
