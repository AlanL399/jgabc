Dóminus illuminátio mea, et salus mea, * quem timébo?<br />
Dóminus protéctor vitæ meæ, * a quo trepidábo?<br />
Dum apprópiant super me nocéntes, * ut edant carnes meas :<br />
Qui tríbulant me inimíci mei, * ipsi infirmáti sunt et cecidérunt.<br />
Si consístant advérsum me castra, * non timébit cor meum.<br />
Si exsúrgat advérsum me prælium, * in hoc ego sperábo.<br />
Unam pétii a Dómino, hanc requíram, * ut inhábitem in domo Dómini ómnibus diébus vitæ meæ :<br />
Ut vídeam voluptátem Dómini, * et vísitem templum ejus.<br />
Quóniam abscóndit me in tabernáculo suo: * in die malórum protéxit me in abscóndito tabernáculi sui.<br />
In petra exaltávit me: * et nunc exaltávit caput meum super inimícos meos.<br />
Circuívi et immolávi in tabernáculo ejus hóstiam vociferatiónis: * cantábo et psalmum dicam Dómino.<br />
Exáudi, Dómine, vocem meam, qua clamávi ad te: * miserére mei, et exáudi me.<br />
Tibi dixit cor meum, exquisívit te fácies mea : * fáciem tuam, Dómine, requíram.<br />
Ne avértas fáciem tuam a me, * ne declínes in ira a servo tuo.<br />
Adjútor meus esto: * ne derelínquas me, neque despícias me, Deus, salutáris meus.<br />
Quóniam pater meus, et mater mea dereliquérunt me: * Dóminus autem assúmpsit me.<br />
Legem pone mihi, Dómine, in via tua: * et dírige me in sémitam rectam propter inimícos meos.<br />
Ne tradíderis me in ánimas tribulántium me: * quóniam insurrexérunt in me testes iníqui et mentíta est iníquitas sibi.<br />
Credo vidére bona Dómini * in terra vivéntium.<br />
Exspécta Dóminum, viríliter age: * et confortétur cor tuum, et sústine Dóminum.<br />

