Super flúmina Babylónis, illic sédimus et flévimus: * cum recordarémur Sion:<br />
In salícibus in médio ejus, * suspéndimus órgana nostra.<br />
Quia illic interrogavérunt nos, qui captívos duxérunt nos, * verba cantiónum.<br />
Et qui abduxérunt nos: * Hymnum cantáte nobis de cánticis Sion.<br />
Quómodo cantábimus cánticum Dómini * in terra aliéna?<br />
Si oblítus fúero tui, Jerúsalem, * oblivióni detur déxtera mea.<br />
Adhæreat lingua mea fáucibus meis, * si non memínero tui.<br />
Si non proposúero Jerúsalem, * in princípio lætítiæ meæ.<br />
Memor esto, Dómine, filiórum Edom, * in die Jerúsalem.<br />
Qui dicunt: Exinaníte, exinaníte * usque ad fundaméntum in ea.<br />
Fília Babylónis mísera: * beátus, qui retríbuet tibi retributiónem tuam, quam retribuísti nobis.<br />
Beátus qui tenébit, * et allídet párvulos tuos ad petram.<br />
