Deus, áuribus nostris audívimus: * patres nostri annuntiavérunt nobis.<br />
Opus, quod operátus es in diébus eórum, * et in diébus antíquis.<br />
Manus tua gentes dispérdidit, et plantásti eos: * afflixísti pópulos, et expulísti eos.<br />
Nec enim in gládio suo possedérunt terram, * et bráchium eórum non salvávit eos:<br />
Sed déxtera tua, et bráchium tuum, et illuminátio vultus tui, * quóniam complacuísti in eis.<br />
Tu es ipse Rex meus et Deus meus: * qui mandas salútes Jacob.<br />
In te inimícos nostros ventilábimus cornu: * et in nómine tuo spernémus insurgéntes in nobis.<br />
Non enim in arcu meo sperábo: * et gládius meus non salvábit me.<br />
Salvásti enim nos de affligéntibus nos: * et odiéntes nos confudísti.<br />
In Deo laudábimur tota die: * et in nómine tuo confitébimur in sæculum.<br />
Nunc autem repulísti et confudísti nos: * et non egrediéris, Deus, in virtútibus nostris.<br />
Avertísti nos retrórsum post inimícos nostros: * et qui odérunt nos, diripiébant sibi.<br />
Dedísti nos tamquam oves escárum: * et in Géntibus dispersísti nos.<br />
Vendidísti pópulum tuum sine prétio: * et non fuit multitúdo in commutatiónibus eórum.<br />
Posuísti nos oppróbrium vicínis nostris, * subsannatiónem et derísum his, qui sunt in circúitu nostro.<br />
Posuísti nos in similitúdinem Géntibus: * commotiónem cápitis in pópulis.<br />
Tota die verecúndia mea contra me est, * et confúsio faciéi meæ coopéruit me.<br />
A voce exprobrántis, et obloquéntis: * a fácie inimíci, et persequéntis.<br />
Hæc ómnia venérunt super nos, nec oblíti sumus te: * et iníque non égimus in testaménto tuo.<br />
Et non recéssit retro cor nostrum: * et declinásti sémitas nostras a via tua:<br />
Quóniam humiliásti nos in loco afflictiónis, * et coopéruit nos umbra mortis.<br />
Si oblíti sumus nomen Dei nostri, * et si expándimus manus nostras ad deum aliénum:<br />
Nonne Deus requíret ista? * ipse enim novit abscóndita cordis.<br />
Quóniam propter te mortificámur tota die: * æstimáti sumus sicut oves occisiónis.<br />
Exsúrge, quare obdórmis, Dómine? * exsúrge, et ne repéllas in finem.<br />
Quare fáciem tuam avértis,* oblivísceris inópiæ nostræ, et tribulatiónis nostræ?<br />
Quóniam humiliáta est in púlvere ánima nostra: * conglutinátus est in terra venter noster.<br />
Exsúrge, Dómine, ádjuva nos: * et rédime nos propter nomen tuum.<br />
<br />
