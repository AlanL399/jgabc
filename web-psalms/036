Noli æmulári in malignántibus: * neque zeláveris faciéntes iniquitátem.<br />
Quóniam tamquam fœ num velóciter aréscent: * et quemádmodum ólera herbárum cito décident.<br />
Spera in Dómino, et fac bonitátem: * et inhábita terram, et pascéris in divítiis ejus.<br />
Delectáre in Dómino: * et dabit tibi petitiónes cordis tui.<br />
Revéla Dómino viam tuam, et spera in eo: * et ipse fáciet.<br />
Et edúcet quasi lumen justítiam tuam: et judícium tuum tamquam merídiem: * súbditus esto Dómino, et ora eum.<br />
Noli æmulári in eo, qui prosperátur in via sua: * in hómine faciénte injustítias.<br />
Désine ab ira, et derelínque furórem: * noli æmulári ut malignéris.<br />
Quóniam qui malignántur, exterminabúntur: * sustinéntes autem Dóminum, ipsi hereditábunt terram.<br />
Et adhuc pusíllum, et non erit peccátor: * et quæres locum ejus et non invénies.<br />
Mansuéti autem hereditábunt terram: * et delectabúntur in multitúdine pacis.<br />
Observábit peccátor justum: * et stridébit super eum déntibus suis.<br />
Dóminus autem irridébit eum: * quóniam próspicit quod véniet dies ejus.<br />
Gládium evaginavérunt peccatóres: * intendérunt arcum suum,<br />
Ut dejíciant páuperem et ínopem: * ut trucídent rectos corde.<br />
Gládius eórum intret in corda ipsórum: * et arcus eórum confringátur.<br />
Mélius est módicum justo, * super divítias peccatórum multas.<br />
Quóniam bráchia peccatórum conteréntur: * confírmat autem justos Dóminus.<br />
Novit Dóminus dies immaculatórum: * et heréditas eórum in ætérnum erit.<br />
Non confundéntur in témpore malo, et in diébus famis saturabúntur: * quia peccatóres períbunt.<br />
Inimíci vero Dómini mox ut honorificáti fúerint et exaltáti: * deficiéntes, quemádmodum fumus defícient.<br />
Mutuábitur peccátor, et non solvet: * justus autem miserétur et tríbuet.<br />
Quia benedicéntes ei hereditábunt terram: * maledicéntes autem ei disperíbunt.<br />
Apud Dóminum gressus hóminis dirigéntur: * et viam ejus volet.<br />
Cum cecíderit non collidétur: * quia Dóminus suppónit manum suam.<br />
Júnior fui, étenim sénui: * et non vidi justum derelíctum, nec semen ejus quærens panem.<br />
Tota die miserétur et cómmodat: * et semen illíus in benedictióne erit.<br />
Declína a malo, et fac bonum: * et inhábita in sæculum sæculi.<br />
Quia Dóminus amat judícium, et non derelínquet sanctos suos: * in ætérnum conservabúntur.<br />
Injústi puniéntur: * et semen impiórum períbit.<br />
Justi autem hereditábunt terram: * et inhabitábunt in sæculum sæculi super eam.<br />
Os justi meditábitur sapiéntiam, * et lingua ejus loquétur judícium.<br />
Lex Dei ejus in corde ipsíus, * et non supplantabúntur gressus ejus.<br />
Consíderat peccátor justum: * et quærit mortificáre eum.<br />
Dóminus autem non derelínquet eum in mánibus ejus: * nec damnábit eum, cum judicábitur illi.<br />
Exspécta Dóminum, et custódi viam ejus: et exaltábit te ut hereditáte cápias terram: * cum períerint peccatóres vidébis.<br />
Vidi ímpium superexaltátum, * et elevátum sicut cedros Líbani.<br />
Et transívi, et ecce non erat: * et quæsívi eum, et non est invéntus locus ejus.<br />
Custódi innocéntiam, et vide æquitátem: * quóniam sunt relíquiæ hómini pacífico.<br />
Injústi autem disperíbunt simul: * relíquiæ impiórum interíbunt.<br />
Salus autem justórum a Dómino: * et protéctor eórum in témpore tribulatiónis.<br />
Et adjuvábit eos Dóminus et liberábit eos: * et éruet eos a peccatóribus, et salvábit eos: quia speravérunt in eo.<br />

