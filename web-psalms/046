Omnes Gentes, pláudite mánibus: * jubiláte Deo in voce exsultatiónis.<br />
Quóniam Dóminus excélsus, terríbilis: * Rex magnus super omnem terram.<br />
Subjécit pópulos nobis: * et Gentes sub pédibus nostris.<br />
Elégit nobis hereditátem suam : * spéciem Jacob, quam diléxit.<br />
Ascéndit Deus in júbilo: * et Dóminus in voce tubæ.<br />
Psállite Deo nostro, psállite: * psállite Regi nostro, psállite.<br />
Quóniam Rex omnis terræ Deus: * psállite sapiénter.<br />
Regnábit Deus super Gentes: * Deus sedet super sedem sanctam suam.<br />
Príncipes populórum congregáti sunt cum Deo Abraham: * quóniam dii fortes terræ veheménter eleváti sunt.<br />

