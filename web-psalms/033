Benedícam Dóminum in omni témpore : * semper laus ejus in ore meo.<br />
In Dómino laudábitur ánima mea : * áudiant mansuéti, et læténtur.<br />
Magnificáte Dóminum mecum : * et exaltémus nomen ejus in idípsum.<br />
Exquisívi Dóminum, et exaudívit me : * et ex ómnibus tribulatiónibus meis erípuit me.<br />
Accédite ad eum, et illuminámini : * et fácies vestræ non confundéntur.<br />
Iste pauper clamávit, et Dóminus exaudívit eum : * et de ómnibus tribulatiónibus ejus salvávit eum.<br />
Immíttet Angelus Dómini in circúitu timéntium eum : * et erípiet eos.<br />
Gustáte, et vidéte quóniam suávis est Dóminus : * beátus vir, qui sperat in eo.<br />
Timéte Dóminum, omnes sancti ejus : * quóniam non est inópia timéntibus eum.<br />
Dívites eguérunt et esuriérunt : * inquiréntes autem Dóminum non minuéntur omni bono.<br />
Veníte, fílii, audíte me : * timórem Dómini docébo vos.<br />
Quis est homo qui vult vitam : * díligit dies vidére bonos?<br />
Próhibe linguam tuam a malo : * et lábia tua ne loquántur dolum.<br />
Divérte a malo, et fac bonum : * inquíre pacem, et perséquere eam.<br />
Oculi Dómini super justos : * et aures ejus in preces eórum.<br />
Vultus autem Dómini super faciéntes mala : * ut perdat de terra memóriam eórum.<br />
Clamavérunt justi, et Dóminus exaudívit eos : * et ex ómnibus tribulatiónibus eórum liberávit eos.<br />
Juxta est Dóminus iis, qui tribuláto sunt corde : * et húmiles spíritu salvábit.<br />
Multæ tribulatiónes justórum : * et de ómnibus his liberábit eos Dóminus.<br />
Custódit Dóminus ómnia ossa eórum : * unum ex his non conterétur.<br />
Mors peccatórum péssima : * et qui odérunt justum, delínquent.<br />
Rédimet Dóminus ánimas servórum suórum : * et non delínquent omnes qui sperant in eo.<br />

