Júdica, Dómine, nocéntes me, * expúgna impugnántes me.<br />
Apprehénde arma et scutum: * et exsúrge in adjutórium mihi.<br />
Effúnde frámeam, et conclúde advérsus eos, qui persequúntur me: * dic ánimæ meæ : Salus tua ego sum.<br />
Confundántur et revereántur, * quæréntes ánimam meam.<br />
Avertántur retrórsum, et confundántur * cogitántes mihi mala.<br />
Fiant tamquam pulvis ante fáciem venti: * et Angelus Dómini coárctans eos.<br />
Fiat via illórum ténebræ et lúbricum: * et Angelus Dómini pérsequens eos.<br />
Quóniam gratis abscondérunt mihi intéritum láquei sui: * supervácue exprobravérunt ánimam meam.<br />
Véniat illi láqueus, quem ignórat: et cáptio, quam abscóndit, apprehéndat eum: * et in láqueum cadat in ipsum.<br />
Anima autem mea exsultábit in Dómino: * et delectábitur super salutári suo.<br />
Omnia ossa mea dicent: * Dómine, quis símilis tibi?<br />
Erípiens ínopem de manu fortiórum ejus: * egénum et páuperem a diripiéntibus eum.<br />
Surgéntes testes iníqui, * quæ ignorábam interrogábant me.<br />
Retribuébant mihi mala pro bonis: * sterilitátem ánimæ meæ.<br />
Ego autem cum mihi molésti essent, * induébar cilício.<br />
Humiliábam in jejúnio ánimam meam: * et orátio mea in sinu meo convertétur.<br />
Quasi próximum, et quasi fratrem nostrum, sic complacébam: * quasi lugens et contristátus, sic humiliábar.<br />
Et advérsum me lætáti sunt, et convenérunt: * congregáta sunt super me flagélla, et ignorávi.<br />
Dissipati sunt, nec compúncti, tentavérunt me, subsannavérunt me subsannatióne: * frenduérunt super me déntibus suis.<br />
Dómine, quando respícies? * restítue ánimam meam a malignitáte eórum, a leónibus únicam meam.<br />
Confitébor tibi in ecclésia magna, * in pópulo gravi laudábo te.<br />
Non supergáudeant mihi qui adversántur mihi iníque: * qui odérunt me gratis et ánnuunt óculis.<br />
Quóniam mihi quidem pacífice loquebántur: * et in iracúndia terræ loquéntes, dolos cogitábant.<br />
Et dilatavérunt super me os suum: * dixérunt: Euge, euge, vidérunt óculi nostri.<br />
Vidísti, Dómine, ne síleas: * Dómine, ne discédas a me.<br />
Exsúrge et inténde judício meo: * Deus meus, et Dóminus meus in causam meam.<br />
Júdica me secúndum justítiam tuam, Dómine, Deus meus, * et non supergáudeant mihi.<br />
Non dicant in córdibus suis: Euge, euge, ánimæ nostræ : * nec dicant: Devorávimus eum.<br />
Erubéscant et revereántur simul, * qui gratulántur malis meis.<br />
Induántur confusióne et reveréntia * qui magna loquúntur super me.<br />
Exsúltent et læténtur qui volunt justítiam meam: * et dicant semper: Magnificétur Dóminus qui volunt pacem servi ejus.<br />
Et lingua mea meditábitur justítiam tuam, * tota die laudem tuam.<br />

