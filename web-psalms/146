Laudáte Dóminum quóniam bonus est psalmus: * Deo nostro sit jucúnda, decóraque laudátio.<br />
Ædíficans Jerúsalem Dóminus: * dispersiónes Israël congregábit.<br />
Qui sanat contrítos corde: * et álligat contritiónes eórum.<br />
Qui númerat multitúdinem stellárum: * et ómnibus eis nómina vocat.<br />
Magnus Dóminus noster, et magna virtus ejus: * et sapiéntiæ ejus non est númerus.<br />
Suscípiens mansuétos Dóminus: * humílians autem peccatóres usque ad terram.<br />
Præcínite Dómino in confessióne: * psállite Deo nostro in cíthara.<br />
Qui óperit cælum núbibus: * et parat terræ plúviam.<br />
Qui prodúcit in móntibus fœnum: * et herbam servitúti hóminum.<br />
Qui dat juméntis escam ipsórum: * et pullis corvórum invocántibus eum.<br />
Non in fortitúdine equi voluntátem habébit: * nec in tíbiis viri beneplácitum erit ei.<br />
Beneplácitum est Dómino super timéntes eum: * et in eis, qui sperant super misericórdia ejus.<br />
