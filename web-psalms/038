Dixi: Custódiam vias meas: * ut non delínquam in lingua mea.<br />
Pósui ori meo custódiam, * cum consísteret peccátor advérsum me.<br />
Obmútui, et humiliátus sum, et sílui a bonis: * et dolor meus renovátus est.<br />
Concáluit cor meum intra me: * et in meditatióne mea exardéscet ignis.<br />
Locútus sum in lingua mea: * Notum fac mihi, Dómine, finem meum.<br />
Et númerum diérum meórum quis est: * ut sciam quid desit mihi.<br />
Ecce mensurábiles posuísti dies meos: * et substántia mea tamquam níhilum ante te.<br />
Verúmtamen univérsa vánitas, * omnis homo vivens.<br />
Verúmtamen in imágine pertránsit homo: * sed et frustra conturbátur.<br />
Thesaurízat: * et ignórat cui congregábit ea.<br />
Et nunc quæ est exspectátio mea? Nonne Dóminus? * Et substántia mea apud te est.<br />
Ab ómnibus iniquitátibus meis érue me: * oppróbrium insipiénti dedísti me.<br />
Obmútui, et non apérui os meum, quóniam tu fecísti: * ámove a me plagas tuas.<br />
A fortitúdine manus tuæ ego deféci in increpatiónibus: * propter iniquitátem corripuísti hóminem.<br />
Et tabéscere fecísti sicut aráneam ánimam ejus: * verúmtamen vane conturbátur omnis homo.<br />
Exáudi oratiónem meam, Dómine, et deprecatiónem meam: * áuribus pércipe lácrimas meas.<br />
Ne síleas: quóniam ádvena ego sum apud te, et peregrínus, * sicut omnes patres mei.<br />
Remítte mihi, ut refrígerer priúsquam ábeam, * et ámplius non ero.<br />

