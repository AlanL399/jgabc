Eructávit cor meum verbum bonum: * dico ego ópera mea Regi.<br />
Lingua mea cálamus scribæ : * velóciter scribéntis.<br />
Speciósus forma præ fíliis hóminum, diffúsa est grátia in lábiis tuis: * proptérea benedíxit te Deus in ætérnum.<br />
Accíngere gládio tuo super femur tuum, * potentíssime.<br />
Spécie tua et pulchritúdine tua: * inténde, próspere procéde, et regna.<br />
Propter veritátem, et mansuetúdinem, et justítiam: * et dedúcet te mirabíliter déxtera tua.<br />
Sagíttæ tuæ acútæ, pópuli sub te cadent: * in corda inimicórum Regis.<br />
Sedes tua, Deus, in sæculum sæculi: * virga directiónis virga regni tui.<br />
Dilexísti justítiam, et odísti iniquitátem: * proptérea unxit te, Deus, Deus tuus, óleo lætítiæ præ consórtibus tuis.<br />
Myrrha, et gutta, et cásia a vestiméntis tuis, a dómibus ebúrneis: * ex quibus delectavérunt te fíliæ regum in honóre tuo.<br />
Astitit regína a dextris tuis in vestítu deauráto: * circúmdata varietáte.<br />
Audi, fília, et vide, et inclína aurem tuam: * et oblivíscere pópulum tuum, et domum patris tui.<br />
Et concupíscet Rex decórem tuum: * quóniam ipse est Dóminus Deus tuus, et adorábunt eum.<br />
Et fíliæ Tyri in munéribus * vultum tuum deprecabúntur: omnes dívites plebis.<br />
Omnis glória ejus fíliæ Regis ab intus, * in fímbriis áureis circumamícta varietátibus.<br />
Adducéntur Regi vírgines post eam: * próximæ ejus afferéntur tibi.<br />
Afferéntur in lætítia et exsultatióne: * adducéntur in templum Regis.<br />
Pro pátribus tuis nati sunt tibi fílii: * constítues eos príncipes super omnem terram.<br />
Mémores erunt nóminis tui: * in omni generatióne et generatiónem.<br />
Proptérea pópuli confitebúntur tibi in ætérnum: * et in sæculum sæculi.<br />
<br />
