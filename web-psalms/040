Beátus qui intélligit super egénum, et páuperem: * in die mala liberábit eum Dóminus.<br />
Dóminus consérvet eum, et vivíficet eum, et beátum fáciat eum in terra: * et non tradat eum in ánimam inimicórum ejus.<br />
Dóminus opem ferat illi super lectum dolóris ejus: * univérsum stratum ejus versásti in infirmitáte ejus.<br />
Ego dixi : Dómine, miserére mei: * sana ánimam meam, quia peccávi tibi.<br />
Inimíci mei dixérunt mala mihi: * Quando moriétur, et períbit nomen ejus?<br />
Et si ingrediebátur ut vidéret, vana loquebátur: * cor ejus congregávit iniquitátem sibi.<br />
Egrediebátur foras, * et loquebátur in idípsum.<br />
Advérsum me susurrábant omnes inimíci mei: * advérsum me cogitábant mala mihi.<br />
Verbum iníquum constituérunt advérsum me: * Numquid qui dormit non adjíciet ut resúrgat?<br />
Etenim homo pacis meæ, in quo sperávi: * qui edébat panes meos, magnificávit super me supplantatiónem.<br />
Tu autem, Dómine, miserére mei, et resúscita me: * et retríbuam eis.<br />
In hoc cognóvi quóniam voluísti me: * quóniam non gaudébit inimícus meus super me.<br />
Me autem propter innocéntiam suscepísti: * et confirmásti me in conspéctu tuo in ætérnum.<br />
Benedíctus Dóminus, Deus Israël, a sæculo et usque in sæculum: * fiat, fiat.<br />
<br />
