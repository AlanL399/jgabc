Dómine, exáudi oratiónem meam: áuribus pércipe obsecratiónem meam in veritáte tua : * exáudi me in tua justítia.<br />
Et non intres in judícium cum servo tuo: * quia non justificábitur in conspéctu tuo omnis vivens.<br />
Quia persecútus est inimícus ánimam meam: * humiliávit in terra vitam meam.<br />
Collocávit me in obscúris sicut mórtuos sæculi : * et anxiátus est super me spíritus meus, in me turbátum est cor meum.<br />
Memor fui diérum antiquórum, meditátus sum in ómnibus opéribus tuis: * in factis mánuum tuárum meditábar.<br />
Expándi manus meas ad te: * ánima mea sicut terra sine aqua tibi.<br />
Velóciter exáudi me, Dómine: * defécit spíritus meus.<br />
Non avértas fáciem tuam a me: * et símilis ero descendéntibus in lacum.<br />
Audítam fac mihi mane misericórdiam tuam: * quia in te sperávi.<br />
Notam fac mihi viam, in qua ámbulem: * quia ad te levávi ánimam meam.<br />
Eripe me de inimícis meis, Dómine, ad te confúgi: * doce me fácere voluntátem tuam, quia Deus meus es tu.<br />
Spíritus tuus bonus dedúcet me in terram rectam: * propter nomen tuum, Dómine, vivificábis me, in æquitáte tua.<br />
Edúces de tribulatióne ánimam meam: * et in misericórdia tua dispérdes inimícos meos.<br />
Et perdes omnes, qui tríbulant ánimam meam, * quóniam ego servus tuus sum.<br />
