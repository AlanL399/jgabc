Benedíctus Dóminus, Deus meus, qui docet manus meas ad prælium, * et dígitos meos ad bellum.<br />
Misericórdia mea, et refúgium meum: * suscéptor meus, et liberátor meus :<br />
Protéctor meus, et in ipso sperávi: * qui subdit pópulum meum sub me.<br />
Dómine, quid est homo quia innotuísti ei? * aut fílius hóminis, quia réputas eum?<br />
Homo vanitáti símilis factus est: * dies ejus sicut umbra prætéreunt.<br />
Dómine, inclína cælos tuos, et descénde: * tange montes, et fumigábunt.<br />
Fúlgura coruscatiónem, et dissipábis eos: * emítte sagíttas tuas, et conturbábis eos.<br />
Emítte manum tuam de alto, éripe me, et líbera me de aquis multis: * de manu filiórum alienórum.<br />
Quorum os locútum est vanitátem: * et déxtera eórum, déxtera iniquitátis.<br />
Deus, cánticum novum cantábo tibi: * in psaltério, decachórdo psallam tibi.<br />
Qui das salútem régibus: * qui redemísti David, servum tuum, de gládio malígno : éripe me.<br />
Et érue me de manu filiórum alienórum, quorum os locútum est vanitátem: * et déxtera eórum, déxtera iniquitátis.<br />
Quorum fílii, sicut novéllæ plantatiónes * in juventúte sua.<br />
Fíliæ eórum compósitæ : * circumornátæ ut similitúdo templi.<br />
Promptuária eórum plena: * eructántia ex hoc in illud.<br />
Oves eórum fœ tósæ, abundántes in egréssibus suis: * boves eórum crassæ.<br />
Non est ruína macériæ, neque tránsitus: * neque clamor in platéis eórum.<br />
Beátum dixérunt pópulum, cui hæc sunt: * beátus pópulus, cujus Dóminus Deus ejus.<br />

