Si vere útique justítiam loquímini: * recta judicáte, fílii hóminum.<br />
Etenim in corde iniquitátes operámini: * in terra injustítias manus vestræ concínnant.<br />
Alienáti sunt peccatóres a vulva, erravérunt ab útero: * locúti sunt falsa.<br />
Furor illis secúndum similitúdinem serpéntis: * sicut áspidis surdæ, et obturántis aures suas.<br />
Quæ non exáudiet vocem incantántium: * et venéfici incantántis sapiénter.<br />
Deus cónteret dentes eórum in ore ipsórum: * molas leónum confrínget Dóminus.<br />
Ad níhilum devénient tamquam aqua decúrrens: * inténdit arcum suum donec infirméntur.<br />
Sicut cera, quæ fluit, auferéntur: * supercécidit ignis, et non vidérunt solem.<br />
Priúsquam intellígerent spinæ vestræ rhamnum: * sicut vivéntes, sic in ira absórbet eos.<br />
Lætábitur justus cum víderit vindíctam: * manus suas lavábit in sánguine peccatóris.<br />
Et dicet homo: Si útique est fructus justo: * útique est Deus júdicans eos in terra.<br />
