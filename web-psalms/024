Ad te, Dómine, levávi ánimam meam: * Deus meus, in te confído, non erubéscam.<br />
Neque irrídeant me inimíci mei: * étenim univérsi, qui sústinent te, non confundentur.<br />
Confundántur omnes iníqua agéntes * supervácue.<br />
Vias tuas, Dómine, demónstra mihi * et sémitas tuas édoce me.<br />
Dírige me in veritáte tua, et doce me: * quia tu es, Deus, Salvátor meus, et te sustínui tota die.<br />
Reminíscere miseratiónum tuárum, Dómine, * et misericordiárum tuárum, quia a sæculo sunt.<br />
Delícta juventútis meæ, * et ignorántias meas ne memíneris.<br />
Secúndum misericórdiam tuam meménto mei tu, * propter bonitátem tuam, Dómine.<br />
Dulcis et rectus Dóminus: * propter hoc legem dabit delinquéntibus in via.<br />
Diriget mansuétos in judício: * docébit mites vias suas.<br />
Univérsæ viæ Dómini, misericórdia et véritas, * requiréntibus testaméntum ejus et testimónia ejus.<br />
Propter nomen tuum, Dómine, propitiáberis peccáto meo: * multum est enim.<br />
Quis est homo qui timet Dóminum? * legem státuit ei in via, quam elégit.<br />
Anima ejus in bonis demorábitur: * et semen ejus hereditábit terram.<br />
Firmaméntum est Dóminus timéntibus eum: * et testaméntum ipsíus ut manifestétur illis.<br />
Oculi mei semper ad Dóminum: * quóniam ipse evéllet de láqueo pedes meos.<br />
Réspice in me, et miserére mei: * quia únicus et pauper sum ego.<br />
Tribulatiónes cordis mei multiplicátæ sunt: * de necessitátibus meis érue me.<br />
Vide humilitátem meam, et labórem meum: * et dimítte univérsa delícta mea.<br />
Réspice inimícos meos quóniam multiplicáti sunt: * et ódio iníquo odérunt me.<br />
Custódi ánimam meam, et érue me: * non erubéscam quóniam sperávi in te.<br />
Innocéntes et recti adhæsérunt mihi: * quia sustínui te.<br />
Líbera, Deus, Israël: * ex ómnibus tribulatiónibus suis.<br />

