Inclína, Dómine, aurem tuam, et exáudi me : * quóniam inops, et pauper sum ego.<br />
Custódi ánimam meam, quóniam sanctus sum : * salvum fac servum tuum, Deus meus, sperántem in te.<br />
Miserére mei, Dómine, quóniam ad te clamávi tota die : * lætífica ánimam servi tui, quóniam ad te, Dómine, ánimam meam levávi.<br />
Quóniam tu, Dómine, suávis et mitis : * et multæ misericórdiæ ómnibus invocántibus te.<br />
Auribus pércipe, Dómine, oratiónem meam : * et inténde voci deprecatiónis meæ.<br />
In die tribulatiónis meæ clamávi ad te : * quia exaudísti me.<br />
Non est símilis tui in diis, Dómine : * et non est secúndum ópera tua.<br />
Omnes gentes quascúmque fecísti, vénient, et adorábunt coram te, Dómine : * et glorificábunt nomen tuum.<br />
Quóniam magnus es tu, et fáciens mirabília : * tu es Deus solus.<br />
Deduc me, Dómine, in via tua, et ingrédiar in veritáte tua : * lætétur cor meum ut tímeat nomen tuum.<br />
Confitébor tibi, Dómine, Deus meus, in toto corde meo, * et glorificábo nomen tuum in ætérnum.<br />
Quia misericórdia tua magna est super me : * et eruísti ánimam meam ex inférno inferióri.<br />
Deus iníqui insurrexérunt super me, et synagóga poténtium quæsiérunt ánimam meam : * et non proposuérunt te in conspéctu suo.<br />
Et tu, Dómine, Deus miserátor et miséricors, * pátiens, et multæ misericórdiæ, et verax.<br />
Réspice in me, et miserére mei, * da impérium tuum púero tuo : et salvum fac fílium ancíllæ tuæ.<br />
Fac mecum signum in bonum, ut vídeant qui odérunt me, et confundántur : * quóniam tu, Dómine, adjuvísti me, et consolátus es me.<br />
<br />
