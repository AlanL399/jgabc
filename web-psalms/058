Eripe me de inimícis meis, Deus meus: * et ab insurgéntibus in me líbera me.<br />
Eripe me de operántibus iniquitátem: * et de viris sánguinum salva me.<br />
Quia ecce cepérunt ánimam meam: * irruérunt in me fortes.<br />
Neque iníquitas mea, neque peccátum meum, Dómine: * sine iniquitáte cucúrri, et diréxi.<br />
Exsúrge in occúrsum meum, et vide: * et tu, Dómine, Deus virtútum, Deus Israël.<br />
Inténde ad visitándas omnes Gentes: * non misereáris ómnibus, qui operántur iniquitátem.<br />
Converténtur ad vésperam : et famem patiéntur ut canes: * et circuíbunt civitátem.<br />
Ecce loquéntur in ore suo, † et gládius in lábiis eórum: * quóniam quis audívit?<br />
Et tu, Dómine, deridébis eos: * ad níhilum dedúces omnes Gentes.<br />
Fortitúdinem meam ad te custódiam, † quia, Deus, suscéptor meus es: * Deus meus, misericórdia ejus prævéniet me.<br />
<br />
Deus osténdet mihi super inimícos meos, ne occídas eos: * nequándo obliviscántur pópuli mei.<br />
Dispérge illos in virtúte tua: * et depóne eos, protéctor meus, Dómine :<br />
Delíctum oris eórum, sermónem labiórum ipsórum: * et comprehendántur in supérbia sua.<br />
Et de exsecratióne et mendácio annuntiabúntur in consummatióne: * in ira consummatiónis, et non erunt.<br />
Et scient quia Deus dominábitur Jacob: * et fínium terræ.<br />
Converténtur ad vésperam : et famem patiéntur ut canes, * et circuíbunt civitátem.<br />
Ipsi dispergéntur ad manducándum: * si vero non fúerint saturáti, et murmurábunt.<br />
Ego autem cantábo fortitúdinem tuam: * et exsultábo mane misericórdiam tuam.<br />
Quia factus es suscéptor meus, * et refúgium meum, in die tribulatiónis meæ.<br />
Adjútor meus, tibi psallam, † quia, Deus, suscéptor meus es: * Deus meus, misericórdia mea.<br />
