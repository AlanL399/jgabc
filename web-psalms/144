Exaltábo te, Deus meus, rex: * et benedícam nómini tuo in sæculum, et in sæculum sæculi.<br />
Per síngulos dies benedícam tibi: * et laudábo nomen tuum in sæculum, et in sæculum sæculi.<br />
Magnus Dóminus, et laudábilis nimis: * et magnitúdinis ejus non est finis.<br />
Generátio et generátio laudábit ópera tua: * et poténtiam tuam pronuntiábunt.<br />
Magnificéntiam glóriæ sanctitátis tuæ loquéntur: * et mirabília tua narrábunt.<br />
Et virtútem terribílium tuórum dicent: * et magnitúdinem tuam narrábunt.<br />
Memóriam abundántiæ suavitátis tuæ eructábunt: * et justítia tua exsultábunt.<br />
<br />
Miserátor, et miséricors Dóminus: * pátiens, et multum miséricors.<br />
Suávis Dóminus univérsis: * et miseratiónes ejus super ómnia ópera ejus.<br />
Confiteántur tibi, Dómine, ómnia ópera tua: * et sancti tui benedícant tibi.<br />
Glóriam regni tui dicent: * et poténtiam tuam loquéntur :<br />
Ut notam fáciant fíliis hóminum poténtiam tuam: * et glóriam magnificéntiæ regni tui.<br />
Regnum tuum regnum ómnium sæculórum: * et dominátio tua in omni generatióne et generatiónem.<br />
<br />
Fidélis Dóminus in ómnibus verbis suis: * et sanctus in ómnibus opéribus suis.<br />
Allevat Dóminus omnes qui córruunt: * et érigit omnes elísos.<br />
Oculi ómnium in te sperant, Dómine: * et tu das escam illórum in témpore opportúno.<br />
Aperis tu manum tuam: * et imples omne ánimal benedictióne.<br />
Justus Dóminus in ómnibus viis suis: * et sanctus in ómnibus opéribus suis.<br />
Prope est Dóminus ómnibus invocántibus eum: * ómnibus invocántibus eum in veritáte.<br />
Voluntátem timéntium se fáciet: † et deprecatiónem eórum exáudiet: * et salvos fáciet eos.<br />
Custódit Dóminus omnes diligéntes se: * et omnes peccatóres dispérdet.<br />
Laudatiónem Dómini loquétur os meum: * et benedícat omnis caro nómini sancto ejus in sæculum, et in sæculum sæculi.<br />
