Audíte hæc, omnes Gentes: * áuribus percípite omnes, qui habitátis orbem:<br />
Quique terrígenæ, et fílii hóminum: * simul in unum dives et pauper.<br />
Os meum loquétur sapiéntiam: * et meditátio cordis mei prudéntiam.<br />
Inclinábo in parábolam aurem meam: * apériam in psaltério propositiónem meam.<br />
Cur timébo in die mala? * iníquitas calcánei mei circúmdabit me:<br />
Qui confídunt in virtúte sua: * et in multitúdine divitiárum suárum gloriántur.<br />
Frater non rédimit, rédimet homo: * non dabit Deo placatiónem suam.<br />
Et prétium redemptiónis ánimæ suæ : * et laborábit in ætérnum, et vivet adhuc in finem.<br />
Non vidébit intéritum, cum víderit sapiéntes moriéntes: * simul insípiens, et stultus períbunt.<br />
Et relínquent aliénis divítias suas: * et sepúlcra eórum domus illórum in ætérnum.<br />
Tabernácula eórum in progénie et progénie: * vocavérunt nómina sua in terris suis.<br />
Et homo, cum in honóre esset, non intelléxit: * comparátus est juméntis insipiéntibus, et símilis factus est illis.<br />
Hæc via illórum scándalum ipsis: * et póstea in ore suo complacébunt.<br />
Sicut oves in inférno pósiti sunt: * mors depáscet eos.<br />
Et dominabúntur eórum justi in matutíno: * et auxílium eórum veteráscet in inférno a glória eórum.<br />
Verúmtamen Deus rédimet ánimam meam de manu ínferi: * cum accéperit me.<br />
Ne timúeris, cum dives factus fúerit homo: * et cum multiplicáta fúerit glória domus ejus.<br />
Quóniam cum interíerit, non sumet ómnia: * neque descéndet cum eo glória ejus.<br />
Quia ánima ejus in vita ipsíus benedicétur: * confitébitur tibi cum beneféceris ei.<br />
Introíbit usque in progénies patrum suórum: * et usque in ætérnum non vidébit lumen.<br />
Homo, cum in honóre esset, non intelléxit: * comparátus est juméntis insipiéntibus, et símilis factus est illis.<br />
<br />
