Exsultáte Deo, adjutóri nostro: * jubiláte Deo Jacob.<br />
Súmite psalmum, et date tympanum: * psaltérium jucúndum cum cíthara.<br />
Buccináte in Neoménia tuba, * in insígni die solemnitátis vestræ.<br />
Quia præcéptum in Israël est: * et judícium Deo Jacob.<br />
Testimónium in Joseph pósuit illud, cum exíret de terra Ægypti: * linguam, quam non nóverat, audívit.<br />
Divértit ab onéribus dorsum ejus: * manus ejus in cóphino serviérunt.<br />
In tribulatióne invocásti me, et liberávi te: * exaudívi te in abscóndito tempestátis: probávi te apud aquam contradictiónis.<br />
Audi, pópulus meus, et contestábor te: * Israël, si audíeris me, non erit in te deus recens, neque adorábis deum aliénum.<br />
Ego enim sum Dóminus Deus tuus, qui edúxi te de terra Ægypti: * diláta os tuum, et implébo illud.<br />
Et non audívit pópulus meus vocem meam: * et Israël non inténdit mihi.<br />
Et dimísi eos secúndum desidéria cordis eórum: * ibunt in adinventiónibus suis.<br />
Si pópulus meus audísset me: * Israël si in viis meis ambulásset:<br />
Pro níhilo fórsitan inimícos eórum humiliássem: * et super tribulántes eos misíssem manum meam.<br />
Inimíci Dómini mentíti sunt ei: * et erit tempus eórum in sæcula.<br />
Et cibávit eos ex ádipe fruménti: * et de petra, melle saturávit eos.<br />

