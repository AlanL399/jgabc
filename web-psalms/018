Cæli enárrant glóriam Dei: * et ópera mánuum ejus annúntiat firmaméntum.<br />
Dies diéi erúctat verbum, * et nox nocti índicat sciéntiam.<br />
Non sunt loquélæ, neque sermónes, * quorum non audiántur voces eórum.<br />
In omnem terram exívit sonus eórum: * et in fines orbis terræ verba eórum.<br />
In sole pósuit tabernáculum suum: * et ipse tamquam sponsus procédens de thálamo suo.<br />
Exsultávit ut gigas ad curréndam viam, * a summo cælo egréssio ejus.<br />
Et occúrsus ejus usque ad summum ejus: * nec est qui se abscóndat a calóre ejus.<br />
Lex Dómini immaculáta, convértens ánimas: * testimónium Dómini fidéle, sapiéntiam præstans párvulis.<br />
Justítiæ Dómini rectæ, lætificántes corda: * præcéptum Dómini lúcidum illúminans óculos.<br />
Timor Dómini sanctus, pérmanens in sæculum sæculi: * judícia Dómini vera, justificáta in semetípsa.<br />
Desiderabília super aurum et lápidem pretiósum multum: * et dulcióra super mel et favum.<br />
Etenim servus tuus custódit ea, * in custodiéndis illis retribútio multa.<br />
Delícta quis intélligit? ab occúltis meis munda me: * et ab aliénis parce servo tuo.<br />
Si mei non fúerint domináti, tunc immaculátus ero: * et emundábor a delícto máximo.<br />
Et erunt ut compláceant elóquia oris mei: * et meditátio cordis mei in conspéctu tuo semper.<br />
Dómine, adjútor meus, * et redémptor meus.<br />

