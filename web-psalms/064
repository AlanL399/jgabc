Te decet hymnus, Deus, in Sion: * et tibi reddétur votum in Jerúsalem.<br />
Exáudi oratiónem meam: * ad te omnis caro véniet.<br />
Verba iniquórum prævaluérunt super nos: * et impietátibus nostris tu propitiáberis.<br />
Beátus quem elegísti et assumpsísti: * inhabitábit in átriis tuis.<br />
Replébimur in bonis domus tuæ, sanctum est templum tuum: * mirábile in æquitáte.<br />
Exáudi nos, Deus salutáris noster: * spes ómnium fínium terræ et in mari longe.<br />
Præparans montes in virtúte tua, accínctus poténtia: * qui contúrbas profúndum maris sonum flúctuum ejus.<br />
Turbabúntur Gentes, et timébunt qui inhábitant términos a signis tuis: * éxitus matutíni, et véspere delectábis.<br />
Visitásti terram, et inebriásti eam: * multiplicásti locupletáre eam.<br />
Flumen Dei replétum est aquis; parásti cibum illórum: * quóniam ita est præparátio ejus.<br />
Rivos ejus inébria multíplica genímina ejus: * in stillicídiis ejus lætábitur gérminans.<br />
Benedíces corónæ anni benignitátis tuæ : * et campi tui replebúntur ubertáte.<br />
Pinguéscent speciósa desérti: * et exsultatióne colles accingéntur.<br />
Indúti sunt aríetes óvium et valles abundábunt fruménto: * clamábunt, étenim hymnum dicent.<br />
<br />
