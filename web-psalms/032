Exsultáte, justi in Dómino: * rectos decet collaudátio.<br />
Confitémini Dómino in cíthara: * in psaltério decem chordárum psállite illi.<br />
Cantáte ei cánticum novum: * bene psállite ei in vociferatióne.<br />
Quia rectum est verbum Dómini, * et ómnia ópera ejus in fide.<br />
Díligit misericórdiam et judícium: * misericórdia Dómini plena est terra.<br />
Verbo Dómini cæli firmáti sunt: * et spíritu oris ejus omnis virtus eórum.<br />
Cóngregans sicut in utre aquas maris: * ponens in thesáuris abyssos.<br />
Tímeat Dóminum omnis terra: * ab eo autem commoveántur omnes inhabitántes orbem.<br />
Quóniam ipse dixit, et facta sunt: * ipse mandávit, et creáta sunt.<br />
Dóminus díssipat consília Géntium: * réprobat autem cogitatiónes populórum et réprobat consília príncipum.<br />
Consílium autem Dómini in ætérnum manet: * cogitatiónes cordis ejus in generatióne et generatiónem.<br />
Beáta gens, cujus est Dóminus, Deus ejus: * pópulus, quem elégit in hereditátem sibi.<br />
De cælo respéxit Dóminus: * vidit omnes fílios hóminum.<br />
De præparáto habitáculo suo * respéxit super omnes, qui hábitant terram.<br />
Qui finxit sigillátim corda eórum: * qui intélligit ómnia ópera eórum.<br />
Non salvátur rex per multam virtútem: * et gigas non salvábitur in multitúdine virtútis suæ.<br />
Fallax equus ad salútem: * in abundántia autem virtútis suæ non salvábitur.<br />
Ecce óculi Dómini super metuéntes eum: * et in eis, qui sperant super misericórdia ejus :<br />
Ut éruat a morte ánimas eórum: * et alat eos in fame.<br />
Anima nostra sústinet Dóminum: * quóniam adjútor et protéctor noster est.<br />
Quia in eo lætábitur cor nostrum: * et in nómine sancto ejus sperávimus.<br />
Fiat misericórdia tua, Dómine, super nos: * quemádmodum sperávimus in te.<br />

