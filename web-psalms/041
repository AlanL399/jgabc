Quemádmodum desíderat cervus ad fontes aquárum: * ita desíderat ánima mea ad te, Deus.<br />
Sitívit ánima mea ad Deum fortem vivum: * quando véniam, et apparébo ante fáciem Dei?<br />
Fuérunt mihi lácrimæ meæ panes die ac nocte: * dum dícitur mihi quotídie: Ubi est Deus tuus?<br />
Hæc recordátus sum, et effúdi in me ánimam meam: * quóniam transíbo in locum tabernáculi admirábilis, usque ad domum Dei.<br />
In voce exsultatiónis, et confessiónis: * sonus epulántis.<br />
Quare tristis es, ánima mea? * et quare contúrbas me?<br />
Spera in Deo, quóniam adhuc confitébor illi: * salutáre vultus mei, et Deus meus.<br />
Ad meípsum ánima mea conturbáta est : * proptérea memor ero tui de terra Jordánis, et Hermóniim a monte módico.<br />
Abyssus abyssum ínvocat, * in voce cataractárum tuárum.<br />
Omnia excélsa tua, et fluctus tui * super me transiérunt.<br />
In die mandávit Dóminus misericórdiam suam : * et nocte cánticum ejus.<br />
Apud me orátio Deo vitæ meæ, * dicam Deo : Suscéptor meus es.<br />
Quare oblítus es mei? * et quare contristátus incédo, dum afflígit me inimícus?<br />
Dum confringúntur ossa mea, * exprobravérunt mihi qui tríbulant me inimíci mei.<br />
Dum dicunt mihi per síngulos dies : Ubi est Deus tuus? * quare tristis es, ánima mea? et quare contúrbas me?<br />
Spera in Deo, quóniam adhuc confitébor illi : * salutáre vultus mei, et Deus meus.<br />
<br />
