Qui regis Israël, inténde: * qui dedúcis velut ovem Joseph.<br />
Qui sedes super Chérubim: * manifestáre coram Ephraim, Bénjamin, et Manásse.<br />
Excita poténtiam tuam, et veni: * ut salvos fácias nos.<br />
Deus, convérte nos: * et osténde fáciem tuam, et salvi érimus.<br />
Dómine, Deus virtútum, * quoúsque irascéris super oratiónem servi tui?<br />
Cibábis nos pane lacrimárum: * et potum dabis nobis in lácrimis in mensúra?<br />
Posuísti nos in contradictiónem vicínis nostris: * et inimíci nostri subsannavérunt nos.<br />
Deus virtútum, convérte nos: * et osténde fáciem tuam, et salvi érimus.<br />
Víneam de Ægypto transtulísti: * ejecísti Gentes, et plantásti eam.<br />
Dux itíneris fuísti in conspéctu ejus: * plantásti radíces ejus, et implévit terram.<br />
Opéruit montes umbra ejus: * et arbústa ejus cedros Dei.<br />
Exténdit pálmites suos usque ad mare: * et usque ad flumen propágines ejus.<br />
Ut quid destruxísti macériam ejus: * et vindémiant eam omnes, qui prætergrediúntur viam?<br />
Exterminávit eam aper de silva: * et singuláris ferus depástus est eam.<br />
Deus virtútum, convértere: * réspice de cælo, et vide, et vísita víneam istam.<br />
Et pérfice eam, quam plantávit déxtera tua: * et super fílium hóminis, quem confirmásti tibi.<br />
Incénsa igni, et suffóssa: * ab increpatióne vultus tui períbunt.<br />
Fiat manus tua super virum déxteræ tuæ : * et super fílium hóminis quem confirmásti tibi.<br />
Et non discédimus a te, vivificábis nos: * et nomen tuum invocábimus.<br />
Dómine, Deus virtútum, convérte nos: * et osténde fáciem tuam, et salvi érimus.<br />
<br />
