Dómine, ne in furóre tuo árguas me, * neque in ira tua corrípias me.<br />
Quóniam sagíttæ tuæ infíxæ sunt mihi: * et confirmásti super me manum tuam.<br />
Non est sánitas in carne mea a fácie iræ tuæ : * non est pax óssibus meis a fácie peccatórum meórum.<br />
Quóniam iniquitátes meæ supergréssæ sunt caput meum: * et sicut onus grave gravátæ sunt super me.<br />
Putruérunt et corrúptæ sunt cicatríces meæ, * a fácie insipiéntiæ meæ.<br />
Miser factus sum, et curvátus sum usque in finem: * tota die contristátus ingrediébar.<br />
Quóniam lumbi mei impléti sunt illusiónibus: * et non est sánitas in carne mea.<br />
Afflíctus sum, et humiliátus sum nimis: * rugiébam a gémitu cordis mei.<br />
Dómine, ante te omne desidérium meum: * et gémitus meus a te non est abscónditus.<br />
Cor meum conturbátum est, derelíquit me virtus mea: * et lumen oculórum meórum, et ipsum non est mecum.<br />
Amíci mei, et próximi mei * advérsum me appropinquavérunt, et stetérunt.<br />
Et qui juxta me erant, de longe stetérunt: * et vim faciébant qui quærébant ánimam meam.<br />
Et qui inquirébant mala mihi, locúti sunt vanitátes: * et dolos tota die meditabántur.<br />
Ego autem tamquam surdus non audiébam: * et sicut mutus non apériens os suum.<br />
Et factus sum sicut homo non áudiens: * et non habens in ore suo redargutiónes.<br />
Quóniam in te, Dómine, sperávi: * tu exáudies me, Dómine, Deus meus.<br />
Quia dixi: Nequándo supergáudeant mihi inimíci mei: * et dum commovéntur pedes mei, super me magna locúti sunt.<br />
Quóniam ego in flagélla parátus sum: * et dolor meus in conspéctu meo semper.<br />
Quóniam iniquitátem meam annuntiábo: * et cogitábo pro peccáto meo.<br />
Inimíci autem mei vivunt, et confirmáti sunt super me: * et multiplicáti sunt qui odérunt me iníque.<br />
Qui retríbuunt mala pro bonis, detrahébant mihi: * quóniam sequébar bonitátem.<br />
Ne derelínquas me, Dómine, Deus meus: * ne discésseris a me.<br />
Inténde in adjutórium meum, * Dómine, Deus, salútis meæ.<br />
<br />
