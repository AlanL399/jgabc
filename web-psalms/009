Confitébor tibi, Dómine, in toto corde meo: * narrábo ómnia mirabília tua.<br />
Lætábor et exsultábo in te: * psallam nómini tuo, Altíssime.<br />
In converténdo inimícum meum retrórsum: * infirmabúntur, et períbunt a fácie tua.<br />
Quóniam fecísti judícium meum et causam meam: * sedísti super thronum, qui júdicas justítiam.<br />
Increpásti Gentes, et périit ímpius: * nomen eórum delésti in ætérnum, et in sæculum sæculi.<br />
Inimíci defecérunt frámeæ in finem: * et civitátes eórum destruxísti.<br />
Périit memória eórum cum sónitu: * et Dóminus in ætérnum pérmanet.<br />
Parávit in judício thronum suum: * et ipse judicábit orbem terræ in æquitáte, judicábit pópulos in justítia.<br />
Et factus est Dóminus refúgium páuperi: * adjútor in opportunitátibus, in tribulatióne.<br />
Et sperent in te qui novérunt nomen tuum: * quóniam non dereliquísti quæréntes te, Dómine.<br />
Psállite Dómino, qui hábitat in Sion: * annuntiáte inter Gentes stúdia ejus:<br />
Quóniam requírens sánguinem eórum recordátus est: * non est oblítus clamórem páuperum.<br />
Miserére mei, Dómine: * vide humilitátem meam de inimícis meis.<br />
Qui exáltas me de portis mortis, * ut annúntiem omnes laudatiónes tuas in portis fíliæ Sion.<br />
Exsultábo in salutári tuo: * infíxæ sunt Gentes in intéritu, quem fecérunt.<br />
In láqueo isto, quem abscondérunt, * comprehénsus est pes eórum.<br />
Cognoscétur Dóminus judícia fáciens: * in opéribus mánuum suárum comprehénsus est peccátor.<br />
Convertántur peccatóres in inférnum, * omnes Gentes quæ obliviscúntur Deum.<br />
Quóniam non in finem oblívio erit páuperis: * patiéntia páuperum non períbit in finem.<br />
Exsúrge, Dómine, non confortétur homo: * judicéntur Gentes in conspéctu tuo.<br />
Constítue, Dómine, legislatórem super eos: * ut sciant Gentes quóniam hómines sunt.<br />
Ut quid, Dómine, recessísti longe, * déspicis in opportunitátibus, in tribulatióne?<br />
Dum supérbit ímpius, incénditur pauper: * comprehendúntur in consíliis quibus cógitant.<br />
Quóniam laudátur peccátor in desidériis ánimæ suæ : * et iníquus benedícitur.<br />
Exacerbávit Dóminum peccátor, * secúndum multitúdinem iræ suæ non quæret.<br />
Non est Deus in conspéctu ejus: * inquinátæ sunt viæ illíus in omni témpore.<br />
Auferúntur judícia tua a fácie ejus: * ómnium inimicórum suórum dominábitur.<br />
Dixit enim in corde suo: * Non movébor a generatióne in generatiónem sine malo.<br />
Cujus maledictióne os plenum est, et amaritúdine, et dolo: * sub lingua ejus labor et dolor.<br />
Sedet in insídiis cum divítibus in occúltis: * ut interfíciat innocéntem.<br />
Oculi ejus in páuperem respíciunt: * insidiátur in abscóndito, quasi leo in spelúnca sua.<br />
Insidiátur ut rápiat páuperem: * rápere páuperem, dum áttrahit eum.<br />
In láqueo suo humiliábit eum: * inclinábit se, et cadet, cum dominátus fúerit páuperum.<br />
Dixit enim in corde suo: Oblítus est Deus, * avértit fáciem suam ne vídeat in finem.<br />
Exsúrge, Dómine Deus, exaltétur manus tua: * ne obliviscáris páuperum.<br />
Propter quid irritávit ímpius Deum? * dixit enim in corde suo: Non requíret.<br />
Vides quóniam tu labórem et dolórem consíderas: * ut tradas eos in manus tuas.<br />
Tibi derelíctus est pauper: * órphano tu eris adjútor.<br />
Cóntere bráchium peccatóris et malígni: * quærétur peccátum illíus, et non inveniétur.<br />
Dóminus regnábit in ætérnum, et in sæculum sæculi: * períbitis, Gentes, de terra illíus.<br />
Desidérium páuperum exaudívit Dóminus: * præparatiónem cordis eórum audívit auris tua.<br />
Judicáre pupíllo et húmili, * ut non appónat ultra magnificáre se homo super terram.<br />
