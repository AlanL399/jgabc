Dómine, probásti me, et cognovísti me: * tu cognovísti sessiónem meam, et resurrectiónem meam.<br />
Intellexísti cogitatiónes meas de longe: * sémitam meam, et funículum meum investigásti.<br />
Et omnes vias meas prævidísti: * quia non est sermo in lingua mea.<br />
Ecce, Dómine, tu cognovísti ómnia novíssima, et antíqua: * tu formásti me, et posuísti super me manum tuam.<br />
Mirábilis facta est sciéntia tua ex me: * confortáta est, et non pótero ad eam.<br />
Quo ibo a spíritu tuo? * et quo a fácie tua fúgiam?<br />
Si ascéndero in cælum, tu illic es: * si descéndero in inférnum, ades.<br />
Si súmpsero pennas meas dilúculo, * et habitávero in extrémis maris.<br />
Etenim illuc manus tua dedúcet me: * et tenébit me déxtera tua.<br />
Et dixi: Fórsitan ténebræ conculcábunt me: * et nox illuminátio mea in delíciis meis.<br />
Quia ténebræ non obscurabúntur a te, et nox sicut dies illuminábitur: * sicut ténebræ ejus, ita et lumen ejus.<br />
Quia tu possedísti renes meos: * suscepísti me de útero matris meæ.<br />
Confitébor tibi quia terribíliter magnificátus es: * mirabília ópera tua, et ánima mea cognóscit nimis.<br />
Non est occultátum os meum a te, quod fecísti in occúlto: * et substántia mea in inferióribus terræ.<br />
Imperféctum meum vidérunt óculi tui, et in libro tuo omnes scribéntur: * dies formabúntur, et nemo in eis.<br />
Mihi autem nimis honorificáti sunt amíci tui, Deus: * nimis confortátus est principátus eórum.<br />
Dinumerábo eos, et super arénam multiplicabúntur: * exsurréxi, et adhuc sum tecum.<br />
Si occíderis, Deus, peccatóres: * viri sánguinum, declináte a me.<br />
Quia dícitis in cogitatióne: * Accípient in vanitáte civitátes tuas.<br />
Nonne qui odérunt te, Dómine, óderam? * et super inimícos tuos tabescébam?<br />
Perfécto ódio óderam illos: * et inimíci facti sunt mihi.<br />
Proba me, Deus, et scito cor meum: * intérroga me, et cognósce sémitas meas.<br />
Et vide, si via iniquitátis in me est: * et deduc me in via æterna.<br />
