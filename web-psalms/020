Dómine, in virtúte tua lætábitur rex: * et super salutáre tuum exsultábit veheménter.<br />
Desidérium cordis ejus tribuísti ei: * et voluntáte labiórum ejus non fraudásti eum.<br />
Quóniam prævenísti eum in benedictiónibus dulcédinis: * posuísti in cápite ejus corónam de lápide pretióso.<br />
Vitam pétiit a te: * et tribuísti ei longitúdinem diérum in sæculum, et in sæculum sæculi.<br />
Magna est glória ejus in salutári tuo: * glóriam et magnum decórem impónes super eum.<br />
Quóniam dabis eum in benedictiónem in sæculum sæculi: * lætificábis eum in gáudio cum vultu tuo.<br />
Quóniam rex sperat in Dómino: * et in misericórdia Altíssimi non commovébitur.<br />
Inveniátur manus tua ómnibus inimícis tuis: * déxtera tua invéniat omnes, qui te odérunt.<br />
Pones eos ut clíbanum ignis in témpore vultus tui: * Dóminus in ira sua conturbábit eos, et devorábit eos ignis.<br />
Fructum eórum de terra perdes: * et semen eórum a fíliis hóminum.<br />
Quóniam declinavérunt in te mala: * cogitavérunt consília, quæ non potuérunt stabilíre.<br />
Quóniam pones eos dorsum: * in relíquiis tuis præparábis vultum eórum.<br />
Exaltáre, Dómine, in virtúte tua: * cantábimus et psallémus virtútes tuas.<br />

