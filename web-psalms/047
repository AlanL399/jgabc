Magnus Dóminus, et laudábilis nimis * in civitáte Dei nostri, in monte sancto ejus.<br />
Fundátur exsultatióne univérsæ terræ mons Sion, * látera Aquilónis, cívitas Regis magni.<br />
Deus in dómibus ejus cognoscétur: * cum suscípiet eam.<br />
Quóniam ecce reges terræ congregáti sunt: * convenérunt in unum.<br />
Ipsi vidéntes sic admiráti sunt, conturbáti sunt, commóti sunt: * tremor apprehéndit eos.<br />
Ibi dolóres ut parturiéntis: * in spíritu veheménti cónteres naves Tharsis.<br />
Sicut audívimus, sic vídimus in civitáte Dómini virtútum, in civitáte Dei nostri: * Deus fundávit eam in ætérnum.<br />
Suscépimus, Deus, misericórdiam tuam, * in médio templi tui.<br />
Secúndum nomen tuum, Deus, sic et laus tua in fines terræ : * justítia plena est déxtera tua.<br />
Lætétur mons Sion, et exsúltent fíliæ Judæ : * propter judícia tua, Dómine.<br />
Circúmdate Sion, et complectímini eam: * narráte in túrribus ejus.<br />
Pónite corda vestra in virtúte ejus: * et distribúite domus ejus, ut enarrétis in progénie áltera.<br />
Quóniam hic est Deus, Deus noster in ætérnum et in sæculum sæculi: * ipse reget nos in sæcula.<br />

