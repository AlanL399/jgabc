Beáti immaculáti in via: * qui ámbulant in lege Dómini.<br />
Beáti, qui scrutántur testimónia ejus: * in toto corde exquírunt eum.<br />
Non enim qui operántur iniquitátem, * in viis ejus ambulavérunt.<br />
Tu mandásti * mandáta tua custodíri nimis.<br />
Utinam dirigántur viæ meæ, * ad custodiéndas justificatiónes tuas!<br />
Tunc non confúndar, * cum perspéxero in ómnibus mandátis tuis.<br />
Confitébor tibi in directióne cordis: * in eo quod dídici judícia justítiæ tuæ.<br />
Justificatiónes tuas custódiam: * non me derelínquas usquequáque.<br />
In quo córrigit adolescéntior viam suam? * in custodiéndo sermónes tuos.<br />
In toto corde meo exquisívi te: * ne repéllas me a mandátis tuis.<br />
In corde meo abscóndi elóquia tua: * ut non peccem tibi.<br />
Benedíctus es, Dómine: * doce me justificatiónes tuas.<br />
In lábiis meis, * pronuntiávi ómnia judícia oris tui.<br />
In via testimoniórum tuórum delectátus sum, * sicut in ómnibus divítiis.<br />
In mandátis tuis exercébor: * et considerábo vias tuas.<br />
In justificatiónibus tuis meditábor: * non oblivíscar sermónes tuos.<br />
<br />
<br />
Retríbue servo tuo, vivífica me: * et custódiam sermónes tuos.<br />
Revéla óculos meos: * et considerábo mirabília de lege tua.<br />
Incola ego sum in terra: * non abscóndas a me mandáta tua.<br />
Concupívit ánima mea desideráre justificatiónes tuas, * in omni témpore.<br />
Increpásti supérbos: * maledícti qui declínant a mandátis tuis.<br />
Aufer a me oppróbrium, et contémptum: * quia testimónia tua exquisívi.<br />
Etenim sedérunt príncipes, et advérsum me loquebántur: * servus autem tuus exercebátur in justificatiónibus tuis.<br />
Nam et testimónia tua meditátio mea est: * et consílium meum justificatiónes tuæ.<br />
Adhæsit paviménto ánima mea: * vivífica me secúndum verbum tuum.<br />
Vias meas enuntiávi et exaudísti me: * doce me justificatiónes tuas.<br />
Viam justificatiónum tuárum ínstrue me: * et exercébor in mirabílibus tuis.<br />
Dormitávit ánima mea præ tædio: * confírma me in verbis tuis.<br />
Viam iniquitátis ámove a me: * et de lege tua miserére mei.<br />
Viam veritátis elégi: * judícia tua non sum oblítus.<br />
Adhæsi testimóniis tuis Dómine: * noli me confúndere.<br />
Viam mandatórum tuórum cucúrri: * cum dilatásti cor meum.<br />
<br />
<br />
Legem pone mihi, Dómine, viam justificatiónum tuárum: * et exquíram eam semper.<br />
Da mihi intelléctum, et scrutábor legem tuam: * et custódiam illam in toto corde meo.<br />
Deduc me in sémitam mandatórum tuórum: * quia ipsam vólui.<br />
Inclína cor meum in testimónia tua: * et non in avarítiam.<br />
Avérte óculos meos ne vídeant vanitátem: * in via tua vivífica me.<br />
Státue servo tuo elóquium tuum, * in timóre tuo.<br />
Amputa oppróbrium meum quod suspicátus sum: * quia judícia tua jucúnda.<br />
Ecce concupívi mandáta tua: * in æquitáte tua vivífica me.<br />
Et véniat super me misericórdia tua, Dómine: * salutáre tuum secúndum elóquium tuum.<br />
Et respondébo exprobrántibus mihi verbum: * quia sperávi in sermónibus tuis.<br />
Et ne áuferas de ore meo verbum veritátis usquequáque: * quia in judíciis tuis supersperávi.<br />
Et custódiam legem tuam semper: * in sæculum et in sæculum sæculi.<br />
Et ambulábam in latitúdine: * quia mandáta tua exquisívi.<br />
Et loquébar in testimóniis tuis in conspéctu regum: * et non confundébar.<br />
Et meditábar in mandátis tuis, * quæ diléxi.<br />
Et levávi manus meas ad mandáta tua, quæ diléxi: * et exercébar in justificatiónibus tuis.<br />
<br />
<br />
Memor esto verbi tui servo tuo, * in quo mihi spem dedísti.<br />
Hæc me consoláta est in humilitáte mea: * quia elóquium tuum vivificávit me.<br />
Supérbi iníque agébant usquequáque: * a lege autem tua non declinávi.<br />
Memor fui judiciórum tuórum a sæculo, Dómine: * et consolátus sum.<br />
Deféctio ténuit me, * pro peccatóribus derelinquéntibus legem tuam.<br />
Cantábiles mihi erant justificatiónes tuæ, * in loco peregrinatiónis meæ.<br />
Memor fui nocte nóminis tui, Dómine: * et custodívi legem tuam.<br />
Hæc facta est mihi: * quia justificatiónes tuas exquisívi.<br />
Pórtio mea, Dómine, * dixi custodíre legem tuam.<br />
Deprecátus sum fáciem tuam in toto corde meo: * miserére mei secúndum elóquium tuum.<br />
Cogitávi vias meas: * et convérti pedes meos in testimónia tua.<br />
Parátus sum, et non sum turbátus: * ut custódiam mandáta tua.<br />
Funes peccatórum circumpléxi sunt me: * et legem tuam non sum oblítus.<br />
Média nocte surgébam ad confiténdum tibi: * super judícia justificatiónis tuæ.<br />
Párticeps ego sum ómnium timéntium te: * et custodiéntium mandáta tua.<br />
Misericórdia tua, Dómine, plena est terra: * justificatiónes tuas doce me.<br />
<br />
<br />
Bonitátem fecísti cum servo tuo, Dómine: * secúndum verbum tuum.<br />
Bonitátem et disciplínam et sciéntiam doce me: * quia mandátis tuis crédidi.<br />
Priúsquam humiliárer ego delíqui: * proptérea elóquium tuum custodívi.<br />
Bonus es tu: * et in bonitáte tua doce me justificatiónes tuas.<br />
Multiplicáta est super me iníquitas superbórum: * ego autem in toto corde meo scrutábor mandáta tua.<br />
Coagulátum est sicut lac cor eórum: * ego vero legem tuam meditátus sum.<br />
Bonum mihi quia humiliásti me: * ut discam justificatiónes tuas.<br />
Bonum mihi lex oris tui: * super míllia auri et argénti.<br />
Manus tuæ fecérunt me, et plasmavérunt me: * da mihi intelléctum, et discam mandáta tua.<br />
Qui timent te vidébunt me et lætabúntur: * quia in verba tua supersperávi.<br />
Cognóvi, Dómine, quia æquitas judícia tua: * et in veritáte tua humiliásti me.<br />
Fiat misericórdia tua ut consolétur me: * secúndum elóquium tuum servo tuo.<br />
Véniant mihi miseratiónes tuæ, et vivam: * quia lex tua meditátio mea est.<br />
Confundántur supérbi, quia injúste iniquitátem fecérunt in me: * ego autem exercébor in mandátis tuis.<br />
Convertántur mihi timéntes te: * et qui novérunt testimónia tua.<br />
Fiat cor meum immaculátum in justificatiónibus tuis, * ut non confúndar.<br />
<br />
<br />
Defécit in salutáre tuum ánima mea: * et in verbum tuum supersperávi.<br />
Defecérunt óculi mei in elóquium tuum: * dicéntes: Quando consoláberis me?<br />
Quia factus sum sicut uter in pruína: * justificatiónes tuas non sum oblítus.<br />
Quot sunt dies servi tui? * quando fácies de persequéntibus me judícium?<br />
Narravérunt mihi iníqui fabulatiónes: * sed non ut lex tua.<br />
Omnia mandáta tua véritas: * iníque persecúti sunt me, ádjuva me.<br />
Paulo minus consummavérunt me in terra: * ego autem non derelíqui mandáta tua.<br />
Secúndum misericórdiam tuam vivífica me: * et custódiam testimónia oris tui.<br />
In ætérnum, Dómine,* verbum tuum pérmanet in cælo.<br />
In generatiónem et generatiónem véritas tua: * fundásti terram, et pérmanet.<br />
Ordinatióne tua persevérat dies: * quóniam ómnia sérviunt tibi.<br />
Nisi quod lex tua meditátio mea est: * tunc forte periíssem in humilitáte mea.<br />
In ætérnum non oblivíscar justificatiónes tuas: * quia in ipsis vivificásti me.<br />
Tuus sum ego, salvum me fac: * quóniam justificatiónes tuas exquisívi.<br />
Me exspectavérunt peccatóres ut pérderent me: * testimónia tua intelléxi.<br />
Omnis consummatiónis vidi finem: * latum mandátum tuum nimis.<br />
<br />
<br />
Quómodo diléxi legem tuam, Dómine? * tota die meditátio mea est.<br />
Super inimícos meos prudéntem me fecísti mandato tuo: * quia in ætérnum mihi est.<br />
Super omnes docéntes me intelléxi: * quia testimónia tua meditátio mea est.<br />
Super senes intelléxi: * quia mandáta tua quæsívi.<br />
Ab omni via mala prohíbui pedes meos: * ut custódiam verba tua.<br />
A judíciis tuis non declinávi: * quia tu legem posuísti mihi.<br />
Quam dúlcia fáucibus meis elóquia tua, * super mel ori meo!<br />
A mandátis tuis intelléxi: * proptérea odívi omnem viam iniquitátis.<br />
Lucérna pédibus meis verbum tuum, * et lumen sémitis meis.<br />
Jurávi, et státui * custodíre judícia justítiæ tuæ.<br />
Humiliátus sum usquequáque, Dómine: * vivífica me secúndum verbum tuum.<br />
Voluntária oris mei beneplácita fac, Dómine: * et judícia tua doce me.<br />
Anima mea in mánibus meis semper: * et legem tuam non sum oblítus.<br />
Posuérunt peccatóres láqueum mihi: * et de mandátis tuis non errávi.<br />
Hereditáte acquisívi testimónia tua in ætérnum: * quia exsultátio cordis mei sunt.<br />
Inclinávi cor meum ad faciéndas justificatiónes tuas in ætérnum, * propter retributiónem.<br />
<br />
<br />
Iníquos ódio hábui: * et legem tuam diléxi.<br />
Adjútor et suscéptor meus es tu: * et in verbum tuum supersperávi.<br />
Declináte a me, malígni: * et scrutábor mandáta Dei mei.<br />
Súscipe me secúndum elóquium tuum, et vivam: * et non confúndas me ab exspectatióne mea.<br />
Adjuva me, et salvus ero: * et meditábor in justificatiónibus tuis semper.<br />
Sprevísti omnes discedéntes a judíciis tuis: * quia injústa cogitátio eórum.<br />
Prævaricántes reputávi omnes peccatóres terræ : * ídeo diléxi testimónia tua.<br />
Confíge timóre tuo carnes meas: * a judíciis enim tuis tímui.<br />
Feci judícium et justítiam: * non tradas me calumniántibus me.<br />
Súscipe servum tuum in bonum: * non calumniéntur me supérbi.<br />
Oculi mei defecérunt in salutáre tuum: * et in elóquium justítiæ tuæ.<br />
Fac cum servo tuo secúndum misericórdiam tuam: * et justificatiónes tuas doce me.<br />
Servus tuus sum ego: * da mihi intelléctum, ut sciam testimónia tua.<br />
Tempus faciéndi, Dómine: * díssipavérunt legem tuam.<br />
Ideo diléxi mandáta tua, * super aurum et topázion.<br />
Proptérea ad ómnia mandáta tua dirigébar: * omnem viam iníquam ódio hábui.<br />
<br />
<br />
Mirabília testimónia tua: * ídeo scrutáta est ea ánima mea.<br />
Declarátio sermónum tuórum illúminat: * et intelléctum dat párvulis.<br />
Os meum apérui, et attráxi spíritum: * quia mandáta tua desiderábam.<br />
Aspice in me, et miserére mei: * secúndum judícium diligéntium nomen tuum.<br />
Gressus meos dírige secúndum elóquium tuum: * et non dominétur mei omnis injustítia.<br />
Rédime me a calúmniis hóminum: * ut custódiam mandáta tua.<br />
Fáciem tuam illúmina super servum tuum: * et doce me justificatiónes tuas.<br />
Exitus aquárum deduxérunt óculi mei: * quia non custodiérunt legem tuam.<br />
Justus es, Dómine: * et rectum judícium tuum.<br />
Mandásti justítiam testimónia tua: * et veritátem tuam nimis.<br />
Tabéscere me fecit zelus meus: * quia oblíti sunt verba tua inimíci mei.<br />
Ignítum elóquium tuum veheménter: * et servus tuus diléxit illud.<br />
Adolescéntulus sum ego et contémptus: * justificatiónes tuas non sum oblítus.<br />
Justítia tua, justítia in ætérnum: * et lex tua véritas.<br />
Tribulátio, et angústia invenérunt me: * mandáta tua meditátio mea est.<br />
Æquitas testimónia tua in ætérnum: * intelléctum da mihi, et vivam.<br />
<br />
<br />
Clamávi in toto corde meo, exáudi me, Dómine: * justificatiónes tuas requíram.<br />
Clamávi ad te, salvum me fac: * ut custódiam mandáta tua.<br />
Prævéni in maturitáte, et clamávi: * quia in verba tua supersperávi.<br />
Prævenérunt óculi mei ad te dilúculo: * ut meditárer elóquia tua.<br />
Vocem meam audi secúndum misericórdiam tuam, Dómine: * et secúndum judícium tuum vivífica me.<br />
Appropinquavérunt persequéntes me iniquitáti: * a lege autem tua longe facti sunt.<br />
Prope es tu, Dómine: * et omnes viæ tuæ véritas.<br />
Inítio cognóvi de testimóniis tuis: * quia in ætérnum fundásti ea.<br />
Vide humilitátem meam, et éripe me: * quia legem tuam non sum oblítus.<br />
Júdica judícium meum, et rédime me: * propter elóquium tuum vivífica me.<br />
Longe a peccatóribus salus: * quia justificatiónes tuas non exquisiérunt.<br />
Misericórdiæ tuæ multæ, Dómine: * secúndum judícium tuum vivífica me.<br />
Multi qui persequúntur me, et tríbulant me: * a testimóniis tuis non declinávi.<br />
Vidi prævaricántes, et tabescébam: * quia elóquia tua non custodiérunt.<br />
Vide quóniam mandáta tua diléxi, Dómine: * in misericórdia tua vivífica me.<br />
Princípium verbórum tuórum, véritas: * in ætérnum ómnia judícia justítiæ tuæ.<br />
<br />
<br />
Príncipes persecúti sunt me gratis: * et a verbis tuis formidávit cor meum.<br />
Lætábor ego super elóquia tua: * sicut qui invénit spólia multa.<br />
Iniquitátem ódio hábui, et abominátus sum: * legem autem tuam diléxi.<br />
Sépties in die laudem dixi tibi, * super judícia justítiæ tuæ.<br />
Pax multa diligéntibus legem tuam: * et non est illis scándalum.<br />
Exspectábam salutáre tuum, Dómine: * et mandáta tua diléxi.<br />
Custodívit ánima mea testimónia tua: * et diléxit ea veheménter.<br />
Servávi mandáta tua, et testimónia tua: * quia omnes viæ meæ in conspéctu tuo.<br />
Appropínquet deprecátio mea in conspéctu tuo, Dómine: * juxta elóquium tuum da mihi intelléctum.<br />
Intret postulátio mea in conspéctu tuo: * secúndum elóquium tuum éripe me.<br />
Eructábunt lábia mea hymnum, * cum docúeris me justificatiónes tuas.<br />
Pronuntiábit lingua mea elóquium tuum: * quia ómnia mandáta tua æquitas.<br />
Fiat manus tua ut salvet me: * quóniam mandáta tua elégi.<br />
Concupívi salutáre tuum, Dómine: * et lex tua meditátio mea est.<br />
Vivet ánima mea, et laudábit te: * et judícia tua adjuvábunt me.<br />
Errávi, sicut ovis, quæ périit: * quæ re servum tuum, quia mandáta tua non sum oblítus.<br />

