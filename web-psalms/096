Dóminus regnávit exsúltet terra: * læténtur ínsulæ multæ.<br />
Nubes, et calígo in circúitu ejus: * justítia, et judícium corréctio sedis ejus.<br />
Ignis ante ipsum præcédet: * et inflammábit in circúitu inimícos ejus.<br />
Illuxérunt fúlgura ejus orbi terræ : * vidit et commóta est terra.<br />
Montes, sicut cera fluxérunt a fácie Domini: * a fácie Dómini omnis terra.<br />
Annuntiavérunt cæli justítiam ejus: * et vidérunt omnes pópuli glóriam ejus.<br />
Confundántur omnes, qui adórant sculptília: * et qui gloriántur in simulácris suis.<br />
Adoráte eum, omnes Angeli ejus: * audívit, et lætáta est Sion.<br />
Et exsultavérunt fíliæ Judæ : * propter judícia tua, Dómine:<br />
Quóniam tu Dóminus Altíssimus super omnem terram: * nimis exaltátus es super omnes deos.<br />
Qui dilígitis Dóminum, odite malum: * custódit Dóminus ánimas sanctórum suórum, de manu peccatóris liberábit eos.<br />
Lux orta est justo, * et rectis corde lætítia.<br />
Lætámini, justi in Dómino: * et confitémini memóriæ sanctificatiónis ejus.<br />
