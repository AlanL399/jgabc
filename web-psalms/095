Cantáte Dómino cánticum novum: * cantáte Dómino, omnis terra.<br />
Cantáte Dómino, et benedícite nómini ejus: * annuntiáte de die in diem salutáre ejus.<br />
Annuntiáte inter gentes glóriam ejus, * in ómnibus pópulis mirabília ejus.<br />
Quóniam magnus Dóminus, et laudábilis nimis: * terríbilis est super omnes deos.<br />
Quóniam omnes dii Géntium dæmónia: * Dóminus autem cælos fecit.<br />
Conféssio, et pulchritúdo in conspéctu ejus: * sanctimónia et magnificéntia in sanctificatióne ejus.<br />
Afférte Dómino, pátriæ Géntium, afférte Dómino glóriam et honórem: * afférte Dómino glóriam nómini ejus.<br />
Tóllite hóstias, et introíte in átria ejus: * adoráte Dóminum in átrio sancto ejus.<br />
Commoveátur a fácie ejus univérsa terra: * dícite in Géntibus quia Dóminus regnávit.<br />
Etenim corréxit orbem terræ qui non commovébitur: * judicábit pópulos in æquitáte.<br />
Læténtur cæli, et exsúltet terra: commoveátur mare et plenitúdo ejus: * gaudébunt campi, et ómnia quæ in eis sunt.<br />
Tunc exsultábunt ómnia ligna silvárum a fácie Dómini, quia venit: * quóniam venit judicáre terram.<br />
Judicábit orbem terræ in æquitáte, * et pópulos in veritáte sua.<br />
<br />
