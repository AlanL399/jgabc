Quam bonus Israël Deus, * his, qui recto sunt corde!<br />
Mei autem pene moti sunt pedes: * pene effúsi sunt gressus mei.<br />
Quia zelávi super iníquos, * pacem peccatórum videns.<br />
Quia non est respéctus morti eórum: * et firmaméntum in plaga eórum.<br />
In labóre hóminum non sunt: * et cum homínibus non flagellabúntur :<br />
Ideo ténuit eos supérbia, * opérti sunt iniquitáte et impietáte sua.<br />
Pródiit quasi ex ádipe iníquitas eórum: * transiérunt in afféctum cordis.<br />
Cogitavérunt, et locúti sunt nequítiam: * iniquitátem in excélso locúti sunt.<br />
Posuérunt in cælum os suum: * et lingua eórum transívit in terra.<br />
Ideo convertétur pópulus meus hic: * et dies pleni inveniéntur in eis.<br />
Et dixérunt : Quómodo scit Deus, * et si est sciéntia in excélso?<br />
Ecce ipsi peccatóres, et abundántes in sæculo, * obtinuérunt divítias.<br />
Et dixi: Ergo sine causa justificávi cor meum, * et lavi inter innocéntes manus meas.<br />
Et fui flagellátus tota die, * et castigátio mea in matutínis.<br />
Si dicébam: Narrábo sic: * ecce natiónem filiórum tuórum reprobávi.<br />
Existimábam ut cognóscerem hoc, * labor est ante me.<br />
Donec intrem in Sanctuárium Dei: * et intélligam in novíssimis eórum.<br />
Verúmtamen propter dolos posuísti eis: * dejecísti eos dum allevaréntur.<br />
Quómodo facti sunt in desolatiónem, súbito defecérunt : * periérunt propter iniquitátem suam.<br />
Velut sómnium surgéntium, Dómine, * in civitáte tua imáginem ipsórum ad níhilum rédiges.<br />
Quia inflammátum est cor meum, et renes mei commutáti sunt: * et ego ad níhilum redáctus sum, et nescívi.<br />
Ut juméntum factus sum apud te: * et ego semper tecum.<br />
Tenuísti manum déxteram meam: et in voluntáte tua deduxísti me, * et cum glória suscepísti me.<br />
Quid enim mihi est in cælo? * et a te quid vólui super terram?<br />
Defécit caro mea, et cor meum: * Deus cordis mei, et pars mea Deus in ætérnum.<br />
Quia ecce, qui elóngant se a te, períbunt: * perdidísti omnes, qui fornicántur abs te.<br />
Mihi autem adhærére Deo bonum est: * pónere in Dómino Deo spem meam :<br />
Ut annúntiem omnes prædicatiónes tuas, * in portis fíliæ Sion.<br />

