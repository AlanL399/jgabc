Misericórdiam, et judícium * cantábo tibi, Dómine:<br />
Psallam, et intélligam in via immaculáta, * quando vénies ad me.<br />
Perambulábam in innocéntia cordis mei: * in médio domus meæ.<br />
Non proponébam ante óculos meos rem injústam: * faciéntes prævaricatiónes odívi.<br />
Non adhæsit mihi cor pravum: * declinántem a me malígnum non cognoscébam.<br />
Detrahéntem secréto próximo suo, * hunc persequébar.<br />
Supérbo óculo, et insatiábili corde, * cum hoc non edébam.<br />
Oculi mei ad fidéles terræ ut sédeant mecum: * ámbulans in via immaculáta, hic mihi ministrábat.<br />
Non habitábit in médio domus meæ, qui facit supérbiam: * qui lóquitur iníqua, non diréxit in conspéctu oculórum meórum.<br />
In matutíno interficiébam omnes peccatóres terræ : * ut dispérderem de civitáte Dómini omnes operántes iniquitátem.<br />

