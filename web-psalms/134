Laudáte nomen Dómini, * laudáte, servi Dóminum.<br />
Qui statis in domo Dómini, * in átriis domus Dei nostri.<br />
Laudáte Dóminum, quia bonus Dóminus: * psállite nómini ejus, quóniam suáve.<br />
Quóniam Jacob elégit sibi Dóminus, * Israël in possessiónem sibi.<br />
Quia ego cognóvi quod magnus est Dóminus, * et Deus noster præ ómnibus diis.<br />
Omnia quæcúmque vóluit, Dóminus fecit in cælo, et in terra, * in mari, et in ómnibus abyssis.<br />
Edúcens nubes ab extrémo terræ : * fúlgura in plúviam fecit.<br />
Qui prodúcit ventos de thesáuris suis: * qui percússit primogénita Ægypti ab hómine usque ad pecus.<br />
Et misit signa, et prodígia in médio tui, Ægypte: * in Pharaónem, et in omnes servos ejus.<br />
Qui percússit gentes multas: * et occídit reges fortes:<br />
Sehon, regem Amorrhæórum, et Og, regem Basan, * et ómnia regna Chánaan.<br />
Et dedit terram eórum hereditátem, * hereditátem Israël, pópulo suo.<br />
Dómine, nomen tuum in ætérnum: * Dómine, memoriále tuum in generatiónem et generatiónem.<br />
Quia judicábit Dóminus pópulum suum: * et in servis suis deprecábitur.<br />
Simulácra Géntium argéntum et aurum: * ópera mánuum hóminum.<br />
Os habent, et non loquéntur: * óculos habent, et non vidébunt.<br />
Aures habent, et non áudient: * neque enim est spíritus in ore ipsórum.<br />
Símiles illis fiant qui fáciunt ea: * et omnes qui confídunt in eis.<br />
Domus Israël, benedícite Dómino: * domus Aaron, benedícite Dómino.<br />
Domus Levi, benedícite Dómino: * qui timétis Dóminum, benedícite Dómino.<br />
Benedíctus Dóminus ex Sion, * qui hábitat in Jerúsalem.<br />

