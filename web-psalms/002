Quare fremuérunt Gentes: * et pópuli meditáti sunt inánia?<br />
Astitérunt reges terræ, et príncipes convenérunt in unum * advérsus Dóminum, et advérsus Christum ejus.<br />
Dirumpámus víncula eórum: * et projiciámus a nobis jugum ipsórum.<br />
Qui hábitat in cælis, irridébit eos: * et Dóminus subsannábit eos.<br />
Tunc loquétur ad eos in ira sua, * et in furóre suo conturbábit eos.<br />
Ego autem constitútus sum Rex ab eo super Sion montem sanctum ejus, * prædicans præcéptum ejus.<br />
Dóminus dixit ad me: * Fílius meus es tu, ego hódie génui te.<br />
Póstula a me, et dábo tibi Gentes hereditátem tuam, * et possessiónem tuam términos terræ.<br />
Reges eos in virga férrea, * et tamquam vas fíguli confrínges eos.<br />
Et nunc, reges, intellígite: * erudímini, qui judicátis terram.<br />
Servíte Dómino in timóre: * et exsultáte ei cum tremóre.<br />
Apprehéndite disciplínam, nequándo irascátur Dóminus, * et pereátis de via justa.<br />
Cum exárserit in brevi ira ejus: * beáti omnes qui confídunt in eo.<br />
