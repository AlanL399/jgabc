Dómine, Deus meus, in te sperávi : * salvum me fac ex ómnibus persequéntibus me, et líbera me.<br />
Nequándo rápiat ut leo ánimam meam, * dum non est qui rédimat, neque qui salvum fáciat.<br />
Dómine, Deus meus, si feci istud. * si est iníquitas in mánibus meis :<br />
Si réddidi retribuéntibus mihi mala, * décidam mérito ab inimícis meis inánis.<br />
Persequátur inimícus ánimam meam, et comprehéndat, et concúlcet in terra vitam meam, * et glóriam meam in púlverem dedúcat.<br />
Exsúrge, Dómine, in ira tua : * et exaltáre in fínibus inimicórum meórum.<br />
Et exsúrge, Dómine Deus meus, in præcépto quod mandásti : * et synagóga populórum circúmdabit te.<br />
Et propter hanc in altum regrédere : * Dóminus júdicat pópulos.<br />
Júdica me, Dómine, secúndum justítiam meam, * et secúndum innocéntiam meam super me.<br />
Consumétur nequítia peccatórum, et díriges justum, * scrutans corda et renes Deus.<br />
Justum adjutórium meum a Dómino, * qui salvos facit rectos corde.<br />
Deus judex justus, fortis, et pátiens : * numquid iráscitur per síngulos dies?<br />
Nisi convérsi fuéritis, gládium suum vibrábit : * arcum suum teténdit, et parávit illum.<br />
Et in eo parávit vasa mortis : * sagíttas suas ardéntibus effécit.<br />
Ecce partúriit injustítiam : * concépit dolórem, et péperit iniquitátem.<br />
Lacum apéruit, et effódit eum : * et íncidit in fóveam quam fecit.<br />
Convertétur dolor ejus in caput ejus : * et in vérticem ipsíus iníquitas ejus descéndet.<br />
Confitébor Dómino secúndum justítiam ejus : * et psallam nómini Dómini altíssimi.<br />
