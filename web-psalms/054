Exáudi, Deus, oratiónem meam et ne despéxeris deprecatiónem meam: * inténde mihi, et exáudi me.<br />
Contristátus sum in exercitatióne mea: * et conturbátus sum a voce inimíci, et a tribulatióne peccatóris.<br />
Quóniam declinavérunt in me iniquitátes: * et in ira molésti erant mihi.<br />
Cor meum conturbátum est in me: * et formído mortis cécidit super me.<br />
Timor et tremor venérunt super me: * et contexérunt me ténebræ.<br />
Et dixi: Quis dabit mihi pennas sicut colúmbæ, * et volábo, et requiéscam?<br />
Ecce elongávi fúgiens: * et mansi in solitúdine.<br />
Exspectábam eum, qui salvum me fecit: * a pusillanimitáte spíritus et tempestáte.<br />
Præcípita, Dómine, dívide linguas eórum: * quóniam vidi iniquitátem et contradictiónem in civitáte.<br />
Die ac nocte circúmdabit eam super muros ejus iníquitas: * et labor in médio ejus, et injustítia.<br />
Et non defécit de platéis ejus: * usúra, et dolus.<br />
Quóniam si inimícus meus maledixísset mihi, * sustinuíssem útique.<br />
Et si is, qui óderat me, super me magna locútus fuísset: * abscondíssem me fórsitan ab eo.<br />
Tu vero, homo unánimis: * dux meus, et notus meus.<br />
Qui simul mecum dulces capiébas cibos: * in domo Dei ambulávimus cum consénsu.<br />
Véniat mors super illos: * et descéndant in inférnum vivéntes :<br />
Quóniam nequítiæ in habitáculis eórum: * in médio eórum.<br />
Ego autem ad Deum clamávi: * et Dóminus salvábit me.<br />
Véspere, et mane, et merídie narrábo et annuntiábo: * et exáudiet vocem meam.<br />
Rédimet in pace ánimam meam ab his, qui appropínquant mihi: * quóniam inter multos erant mecum.<br />
Exáudiet Deus, et humiliábit illos: * qui est ante sæcula.<br />
Non enim est illis commutátio, et non timuérunt Deum: * exténdit manum suam in retribuéndo.<br />
Contaminavérunt testaméntum ejus, divísi sunt ab ira vultus ejus: * et appropinquávit cor illíus.<br />
Mollíti sunt sermónes ejus super óleum: * et ipsi sunt jácula.<br />
Jacta super Dóminum curam tuam, et ipse te enútriet: * non dabit in ætérnum fluctuatiónem justo.<br />
Tu vero, Deus, dedúces eos, * in púteum intéritus<br />
Viri sánguinum, et dolósi non dimidiábunt dies suos: * ego autem sperábo in te, Dómine.<br />
<br />
