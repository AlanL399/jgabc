Dómine, Deus salútis meæ : * in die clamávi, et nocte coram te.<br />
Intret in conspéctu tuo orátio mea : * inclína aurem tuam ad precem meam :<br />
Quia repléta est malis ánima mea : * et vita mea inférno appropinquávit.<br />
Æstimátus sum cum descendéntibus in lacum : * factus sum sicut homo sine adjutório, inter mórtuos liber.<br />
Sicut vulneráti dormiéntes in sepúlcris, quorum non es memor ámplius : * et ipsi de manu tua repúlsi sunt.<br />
Posuérunt me in lacu inferióri : * in tenebrósis, et in umbra mortis.<br />
Super me confirmátus est furor tuus : * et omnes fluctus tuos induxísti super me.<br />
Longe fecísti notos meos a me : * posuérunt me abominatiónem sibi.<br />
Tráditus sum, et non egrediébar : * óculi mei languérunt præ inópia.<br />
Clamávi ad te, Dómine, tota die : * expándi ad te manus meas.<br />
Numquid mórtuis fácies mirabília : * aut médici suscitábunt, et confitebúntur tibi?<br />
Numquid narrábit áliquis in sepúlcro misericórdiam tuam, * et veritátem tuam in perditióne?<br />
Numquid cognoscéntur in ténebris mirabília tua, * et justítia tua in terra obliviónis?<br />
Et ego ad te, Dómine, clamávi : * et mane orátio mea prævéniet te.<br />
Ut quid, Dómine, repéllis oratiónem meam : * avértis fáciem tuam a me?<br />
Pauper sum ego, et in labóribus a juventúte mea : * exaltátus autem, humiliátus sum et conturbátus.<br />
In me transiérunt iræ tuæ : * et terróres tui conturbavérunt me.<br />
Circumdedérunt me sicut aqua tota die : * circumdedérunt me simul.<br />
Elongásti a me amícum et próximum : * et notos meos a miséria.<br />
<br />
