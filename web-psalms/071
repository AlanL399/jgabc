Deus, judícium tuum regi da: * et justítiam tuam fílio regis.<br />
Judicáre pópulum tuum in justítia, * et páuperes tuos in judício.<br />
Suscípiant montes pacem pópulo: * et colles justítiam.<br />
Judicábit páuperes pópuli, et salvos fáciet fílios páuperum: * et humiliábit calumniatórem.<br />
Et permanébit cum sole, et ante lunam, * in generatióne et generatiónem.<br />
Descendet sicut plúvia in vellus: * et sicut stillicidia stillántia super terram.<br />
Oriétur in diébus ejus justítia, et abundántia pacis: * donec auferátur luna.<br />
Et dominábitur a mari usque ad mare: * et a flúmine usque ad términos orbis terrárum.<br />
Coram illo prócident Æthíopes: * et inimíci ejus terram lingent.<br />
Reges Tharsis, et ínsulæ múnera ófferent: * reges Arabum et Saba dona addúcent.<br />
Et adorábunt eum omnes reges terræ : * omnes Gentes sérvient ei:<br />
Quia liberábit páuperem a poténte: * et páuperem, cui non erat adjútor.<br />
Parcet páuperi et ínopi: * et ánimas páuperum salvas fáciet.<br />
Ex usúris et iniquitáte rédimet ánimas eórum: * et honorábile nomen eórum coram illo.<br />
Et vivet, et dábitur ei de auro Arábiæ, et adorábunt de ipso semper: * tota die benedícent ei.<br />
Et erit firmaméntum in terra in summis móntium, superextollétur super Líbanum fructus ejus: * et florébunt de civitáte sicut fœ num terræ.<br />
Sit nomen ejus benedíctum in sæcula: * ante solem pérmanet nomen ejus.<br />
Et benedicéntur in ipso omnes tribus terræ : * omnes Gentes magnificábunt eum.<br />
Benedíctus Dóminus, Deus Israël, * qui facit mirabília solus.<br />
Et benedíctum nomen majestátis ejus in ætérnum: * et replébitur majestáte ejus omnis terra: fiat, fiat.<br />
<br />
