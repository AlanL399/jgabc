Deus noster refúgium, et virtus: * adjútor in tribulatiónibus, quæ invenérunt nos nimis.<br />
Proptérea non timébimus dum turbábitur terra: * et transferéntur montes in cor maris.<br />
Sonuérunt, et turbátæ sunt aquæ eórum: * conturbáti sunt montes in fortitúdine ejus.<br />
Flúminis ímpetus lætíficat civitátem Dei: * sanctificávit tabernáculum suum Altíssimus.<br />
Deus in médio ejus, non commovébitur: * adjuvábit eam Deus mane dilúculo.<br />
Conturbátæ sunt Gentes, et inclináta sunt regna: * dedit vocem suam, mota est terra.<br />
Dóminus virtútum nobíscum: * suscéptor noster Deus Jacob.<br />
Veníte, et vidéte ópera Dómini, quæ pósuit prodígia super terram: * áuferens bella usque ad finem terræ.<br />
Arcum cónteret, et confrínget arma: * et scuta combúret igni.<br />
Vacáte, et vidéte quóniam ego sum Deus: * exaltábor in Géntibus, et exaltábor in terra.<br />
Dóminus virtútum nobíscum: * suscéptor noster Deus Jacob.<br />
<br />
