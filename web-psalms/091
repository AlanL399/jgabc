Bonum est confitéri Dómino: * et psállere nómini tuo, Altíssime.<br />
Ad annuntiándum mane misericórdiam tuam: * et veritátem tuam per noctem.<br />
In decachórdo, psaltério: * cum cántico, in cíthara.<br />
Quia delectásti me, Dómine, in factúra tua: * et in opéribus mánuum tuárum exsultábo.<br />
Quam magnificáta sunt ópera tua, Dómine! * nimis profúndæ factæ sunt cogitatiónes tuæ.<br />
Vir insípiens non cognóscet: * et stultus non intélliget hæc.<br />
Cum exórti fúerint peccatóres sicut fœnum: * et apparúerint omnes, qui operántur iniquitátem.<br />
Ut intéreant in sæculum sæculi: * tu autem Altíssimus in ætérnum, Dómine.<br />
Quóniam ecce inimíci tui, Dómine, quóniam ecce inimíci tui períbunt: * et dispergéntur omnes, qui operántur iniquitátem.<br />
Et exaltábitur sicut unicórnis cornu meum: * et senéctus mea in misericórdia úberi.<br />
Et despéxit óculus meus inimícos meos: * et in insurgéntibus in me malignántibus áudiet auris mea.<br />
Justus, ut palma florébit: * sicut cedrus Líbani multiplicábitur.<br />
Plantáti in domo Dómini, * in átriis domus Dei nostri florébunt.<br />
Adhuc multiplicabúntur in senécta úberi: * et bene patiéntes erunt, ut annúntient:<br />
Quóniam rectus Dóminus, Deus noster: * et non est iníquitas in eo.<br />
