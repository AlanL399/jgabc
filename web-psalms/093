Deus ultiónum Dóminus: * Deus ultiónum líbere egit.<br />
Exaltáre, qui júdicas terram: * redde retributiónem supérbis.<br />
Usquequo peccatóres, Dómine: * úsquequo peccatóres gloriabúntur:<br />
Effabúntur, et loquéntur iniquitátem: * loquéntur omnes, qui operántur injustítiam?<br />
Pópulum tuum, Dómine humiliavérunt: * et hereditátem tuam vexavérunt.<br />
Víduam et ádvenam interfecérunt: * et pupíllos occidérunt.<br />
Et dixérunt: Non vidébit Dóminus: * nec intélliget Deus Jacob.<br />
Intellígite, insipiéntes in pópulo: * et stulti, aliquándo sápite.<br />
Qui plantávit aurem, non áudiet? * aut qui finxit óculum, non consíderat?<br />
Qui córripit Gentes, non árguet: * qui docet hóminem sciéntiam?<br />
Dóminus scit cogitatiónes hóminum, * quóniam vanæ sunt.<br />
Beátus homo, quem tu erudíeris, Dómine, * et de lege tua docúeris eum.<br />
Ut mítiges ei a diébus malis: * donec fodiátur peccatóri fóvea.<br />
Quia non repéllet Dóminus plebem suam: * et hereditátem suam non derelínquet.<br />
Quoadúsque justítia convertátur in judícium: * et qui juxta illam omnes qui recto sunt corde.<br />
Quis consúrget mihi advérsus malignántes? * aut quis stabit mecum advérsus operántes iniquitátem?<br />
Nisi quia Dóminus adjúvit me: * paulo minus habitásset in inférno ánima mea.<br />
Si dicébam: Motus est pes meus: * misericórdia tua, Dómine, adjuvábat me.<br />
Secúndum multitúdinem dolórum meórum in corde meo: * consolatiónes tuæ lætificavérunt ánimam meam.<br />
Numquid adhæret tibi sedes iniquitátis: * qui fingis labórem in præcépto?<br />
Captábunt in ánimam justi: * et sánguinem innocéntem condemnábunt.<br />
Et factus est mihi Dóminus in refúgium: * et Deus meus in adjutórium spei meæ.<br />
Et reddet illis iniquitátem ipsórum: et in malítia eórum dispérdet eos: * dispérdet illos Dóminus Deus noster.<br />
<br />
