Deus, Deus meus, réspice in me : quare me dereliquísti? * longe a salúte mea verba delictórum meórum.<br />
Deus meus, clamábo per diem, et non exáudies: * et nocte, et non ad insipiéntiam mihi.<br />
Tu autem in sancto hábitas: * laus Israël.<br />
In te speravérunt patres nostri: * speravérunt, et liberásti eos.<br />
Ad te clamavérunt, et salvi facti sunt: * in te speravérunt, et non sunt confúsi.<br />
Ego autem sum vermis, et non homo: * oppróbrium hóminum, et abjéctio plebis.<br />
Omnes vidéntes me derisérunt me: * locúti sunt lábiis, et movérunt caput.<br />
Sperávit in Dómino, erípiat eum: * salvum fáciat eum, quóniam vult eum.<br />
Quóniam tu es, qui extraxísti me de ventre: * spes mea ab ubéribus matris meæ. In te projéctus sum ex útero.<br />
De ventre matris meæ Deus meus es tu, * ne discésseris a me :<br />
Quóniam tribulátio próxima est: * quóniam non est qui ádjuvet.<br />
Circumdedérunt me vítuli multi: * tauri pingues obsedérunt me.<br />
Aperuérunt super me os suum: * sicut leo rápiens et rúgiens.<br />
Sicut aqua effúsus sum: * et dispérsa sunt ómnia ossa mea.<br />
Factum est cor meum tamquam cera liquéscens: * in médio ventris mei.<br />
Aruit tamquam testa virtus mea, et lingua mea adhæsit fáucibus meis: * et in púlverem mortis deduxísti me.<br />
Quóniam circumdedérunt me canes multi: * concílium malignántium obsédit me.<br />
Fodérunt manus meas et pedes meos: * dinumeravérunt ómnia ossa mea.<br />
Ipsi vero consíderavérunt et inspexérunt me: * divisérunt sibi vestiménta mea, et super vestem meam misérunt sortem.<br />
Tu autem, Dómine, ne elongáveris auxílium tuum a me: * ad defensiónem meam cónspice.<br />
Erue a frámea, Deus, ánimam meam: * et de manu canis únicam meam.<br />
Salva me ex ore leónis: * et a córnibus unicórnium humilitátem meam.<br />
Narrábo nomen tuum frátribus meis: * in médio Ecclésiæ laudábo te.<br />
Qui timétis Dóminum, laudáte eum: * univérsum semen Jacob, glorificáte eum.<br />
Tímeat eum omne semen Israël: * quóniam non sprevit, neque despéxit deprecatiónem páuperis :<br />
Nec avértit fáciem suam a me: * et cum clamárem ad eum, exaudívit me.<br />
Apud te laus mea in ecclésia magna: * vota mea reddam in conspéctu timéntium eum.<br />
Edent páuperes, et saturabúntur: et laudábunt Dóminum qui requírunt eum: * vivent corda eórum in sæculum sæculi.<br />
Reminiscéntur et converténtur ad Dóminum * univérsi fines terræ :<br />
Et adorábunt in conspéctu ejus * univérsæ famíliæ Géntium.<br />
Quóniam Dómini est regnum: * et ipse dominábitur Géntium.<br />
Manducavérunt et adoravérunt omnes pingues terræ : * in conspéctu ejus cadent omnes qui descéndunt in terram.<br />
Et ánima mea illi vivet: * et semen meum sérviet ipsi.<br />
Annuntiábitur Dómino generátio ventúra: * et annuntiábunt cæli justítiam ejus pópulo qui nascétur, quem fecit Dóminus.<br />
<br />
