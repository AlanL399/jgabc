Eripe me, Dómine, ab hómine malo: * a viro iníquo éripe me.<br />
Qui cogitavérunt iniquitátes in corde: * tota die constituébant prælia.<br />
Acuérunt linguas suas sicut serpéntis: * venénum áspidum sub lábiis eórum.<br />
Custódi me, Dómine, de manu peccatóris: * et ab homínibus iníquis éripe me.<br />
Qui cogitavérunt supplantáre gressus meos: * abscondérunt supérbi láqueum mihi:<br />
Et funes extendérunt in láqueum: * juxta iter scándalum posuérunt mihi.<br />
Dixi Dómino : Deus meus es tu: * exáudi, Dómine, vocem deprecatiónis meæ.<br />
Dómine, Dómine, virtus salútis meæ : * obumbrásti super caput meum in die belli.<br />
Ne tradas me, Dómine, a desidério meo peccatóri: † cogitavérunt contra me, * ne derelínquas me, ne forte exalténtur.<br />
Caput circúitus eórum: * labor labiórum ipsórum opériet eos.<br />
Cadent super eos carbónes, † in ignem dejícies eos: * in misériis non subsístent.<br />
Vir linguósus non dirigétur in terra: * virum injústum mala cápient in intéritu.<br />
Cognóvi quia fáciet Dóminus judícium ínopis: * et vindíctam páuperum.<br />
Verúmtamen justi confitebúntur nómini tuo: * et habitábunt recti cum vultu tuo.<br />
