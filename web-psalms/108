Deus, laudem meam ne tacúeris: * quia os peccatóris, et os dolósi super me apértum est.<br />
Locúti sunt advérsum me lingua dolósa, et sermónibus ódii circumdedérunt me: * et expugnavérunt me gratis.<br />
Pro eo ut me dilígerent, detrahébant mihi: * ego autem orábam.<br />
Et posuérunt advérsum me mala pro bonis: * et ódium pro dilectióne mea.<br />
Constítue super eum peccatórem: * et diábolus stet a dextris ejus.<br />
Cum judicátur, éxeat condemnátus: * et orátio ejus fiat in peccátum.<br />
Fiant dies ejus pauci: * et episcopátum ejus accípiat alter.<br />
Fiant fílii ejus órphani: * et uxor ejus vídua.<br />
Nutántes transferántur fílii ejus, et mendícent: * et ejiciántur de habitatiónibus suis.<br />
Scrutétur fœ nerátor omnem substántiam ejus: * et dirípiant aliéni labóres ejus.<br />
Non sit illi adjútor: * nec sit qui misereátur pupíllis ejus.<br />
Fiant nati ejus in intéritum: * in generatióne una deleátur nomen ejus.<br />
In memóriam rédeat iníquitas patrum ejus in conspéctu Dómini: * et peccátum matris ejus non deleátur.<br />
Fiant contra Dóminum semper, et dispéreat de terra memória eórum: * pro eo quod non est recordátus fácere misericórdiam.<br />
Et persecútus est hóminem ínopem, et mendícum, * et compúnctum corde mortificáre.<br />
Et diléxit maledictiónem, et véniet ei: * et nóluit benedictiónem, et elongábitur ab eo.<br />
Et índuit maledictiónem sicut vestiméntum, * et intrávit sicut aqua in interióra ejus, et sicut óleum in óssibus ejus.<br />
Fiat ei sicut vestiméntum, quo operítur: * et sicut zona, qua semper præcíngitur.<br />
Hoc opus eórum, qui détrahunt mihi apud Dóminum: * et qui loquúntur mala advérsus ánimam meam.<br />
Et tu, Dómine, Dómine, fac mecum propter nomen tuum: * quia suávis est misericórdia tua.<br />
Líbera me quia egénus, et pauper ego sum: * et cor meum conturbátum est intra me.<br />
Sicut umbra cum declínat, ablátus sum: * et excússus sum sicut locústæ.<br />
Génua mea infirmáta sunt a jejúnio: * et caro mea immutáta est propter óleum.<br />
Et ego factus sum oppróbrium illis: * vidérunt me, et movérunt cápita sua.<br />
Adjuva me, Dómine, Deus meus: * salvum me fac secúndum misericórdiam tuam.<br />
Et sciant quia manus tua hæc: * et tu, Dómine, fecísti eam.<br />
Maledícent illi, et tu benedíces: * qui insúrgunt in me, confundántur: servus autem tuus lætábitur.<br />
Induántur qui détrahunt mihi, pudóre: * et operiántur sicut deplóide confusióne sua.<br />
Confitébor Dómino nimis in ore meo: * et in médio multórum laudábo eum.<br />
Quia ástitit a dextris páuperis, * ut salvam fáceret a persequéntibus ánimam meam.<br />
<br />
