Bénedic, ánima mea, Dómino : * et ómnia, quæ intra me sunt, nómini sancto ejus.<br />
Bénedic, ánima mea, Dómino : * et noli oblivísci omnes retributiónes ejus.<br />
Qui propitiátur ómnibus iniquitátibus tuis : * qui sanat omnes infirmitátes tuas.<br />
Qui rédimit de intéritu vitam tuam : * qui corónat te in misericórdia et miseratiónibus.<br />
Qui replet in bonis desidérium tuum : * renovábitur ut áquilæ juvéntus tua.<br />
Fáciens misericórdias Dóminus : * et judícium ómnibus injúriam patiéntibus.<br />
Notas fecit vias suas Móysi, * fíliis Israël voluntátes suas.<br />
Miserátor, et miséricors Dóminus : * longánimis et multum miséricors.<br />
Non in perpétuum irascétur : * neque in ætérnum comminábitur.<br />
Non secúndum peccáta nostra fecit nobis : * neque secúndum iniquitátes nostras retríbuit nobis.<br />
Quóniam secúndum altitúdinem cæli a terra : * corroborávit misericórdiam suam super timéntes se.<br />
Quantum distat ortus ab occidénte : * longe fecit a nobis iniquitátes nostras.<br />
<br />
Quómodo miserétur pater filiórum, † misértus est Dóminus timéntibus se : * quóniam ipse cognóvit figméntum nostrum.<br />
Recordátus est quóniam pulvis sumus : † homo, sicut fœnum dies ejus, * tamquam flos agri sic efflorébit.<br />
Quóniam spíritus pertransíbit in illo, et non subsístet : * et non cognóscet ámplius locum suum.<br />
Misericórdia autem Dómini ab ætérno, * et usque in ætérnum super timéntes eum.<br />
Et justítia illíus in fílios filiórum, * his qui servant testaméntum ejus.<br />
Et mémores sunt mandatórum ipsíus, * ad faciéndum ea.<br />
Dóminus in cælo parávit sedem suam : * et regnum ipsíus ómnibus dominábitur.<br />
Benedícite Dómino, omnes Angeli ejus : † poténtes virtúte, faciéntes verbum illíus, * ad audiéndam vocem sermónum ejus.<br />
Benedícite Dómino, omnes virtútes ejus : * minístri ejus, qui fácitis voluntátem ejus.<br />
Benedícite Dómino, ómnia ópera ejus : † in omni loco dominatiónis ejus, * bénedic, ánima mea, Dómino.<br />
