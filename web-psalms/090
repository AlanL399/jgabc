Qui hábitat in adjutório Altíssimi, * in protectióne Dei cæli commorábitur.<br />
Dicet Dómino : Suscéptor meus es tu, et refúgium meum: * Deus meus sperábo in eum.<br />
Quóniam ipse liberávit me de láqueo venántium, * et a verbo áspero.<br />
Scápulis suis obumbrábit tibi: * et sub pennis ejus sperábis.<br />
Scuto circúmdabit te véritas ejus: * non timébis a timóre noctúrno.<br />
A sagítta volánte in die, † a negótio perambulánte in ténebris: * ab incúrsu et dæmónio meridiáno.<br />
Cadent a látere tuo mille, † et decem míllia a dextris tuis: * ad te autem non appropinquábit.<br />
Verúmtamen óculis tuis considerábis: * et retributiónem peccatórum vidébis.<br />
Quóniam tu es, Dómine, spes mea: * Altíssimum posuísti refúgium tuum.<br />
Non accédet ad te malum: * et flagéllum non appropinquábit tabernáculo tuo.<br />
Quóniam Angelis suis mandávit de te: * ut custódiant te in ómnibus viis tuis.<br />
In mánibus portábunt te: * ne forte offéndas ad lápidem pedem tuum.<br />
Super áspidem et basilíscum ambulábis: * et conculcábis leónem et dracónem.<br />
Quóniam in me sperávit, liberábo eum: * prótegam eum quóniam cognóvit nomen meum.<br />
Clamábit ad me, et ego exáudiam eum : † cum ipso sum in tribulatióne : * erípiam eum et glorificábo eum.<br />
Longitúdine diérum replébo eum: * et osténdam illi salutáre meum.<br />
