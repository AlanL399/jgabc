Venite, exsultemus Domino; jubilemus Deo salutari nostro;<br />
Præoccupemus faciem ejus in confessione, et in psalmis jubilemus ei :<br />
Quoniam Deus magnus Dominus, et rex magnus super omnes deos.<br />
Quia in manu ejus sunt omnes fines terræ, et altitudines montium ipsius sunt;<br />
Quoniam ipsius est mare, et ipse fecit illud, et siccam manus ejus formaverunt.<br />
Venite, adoremus, et procidamus, et ploremus ante Dominum qui fecit nos :<br />
Quia ipse est Dominus Deus noster, et nos populus pascuæ ejus, et oves manus ejus.<br />
Hodie si vocem ejus audieritis, nolite obdurare corda vestra<br />
Sicut in irritatione, secundum diem tentationis in deserto, ubi tentaverunt me patres vestri : probaverunt me, et viderunt opera mea.<br />
Quadraginta annis offensus fui generationi illi, et dixi : Semper hi errant corde.<br />
Et isti non cognoverunt vias meas : ut juravi in ira mea : Si introibunt in requiem meam.<br />
