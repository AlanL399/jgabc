Dómine, ne in furóre tuo árguas me, * neque in ira tua corrípias me.<br />
Miserére mei, Dómine, quóniam infírmus sum : * sana me, Dómine, quóniam conturbáta sunt ossa mea.<br />
Et ánima mea turbáta est valde : * sed tu, Dómine, úsquequo?<br />
Convértere, Dómine, et éripe ánimam meam : * salvum me fac propter misericórdiam tuam.<br />
Quóniam non est in morte qui memor sit tui : * in inférno autem quis confitébitur tibi?<br />
Laborávi in gémitu meo, lavábo per síngulas noctes lectum meum : * lácrimis meis stratum meum rigábo.<br />
Turbátus est a furóre óculus meus : * inveterávi inter omnes inimícos meos.<br />
Discédite a me, omnes, qui operámini iniquitátem : * quóniam exaudívit Dóminus vocem fletus mei.<br />
Exaudívit Dóminus deprecatiónem meam, * Dóminus oratiónem meam suscépit.<br />
Erubéscant, et conturbéntur veheménter omnes inimíci mei : * convertántur et erubéscant valde velóciter.<br />
<br />
