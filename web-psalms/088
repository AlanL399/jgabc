Misericórdias Dómini * in ætérnum cantábo.<br />
In generatiónem et generatiónem * annuntiábo veritátem tuam in ore meo.<br />
Quóniam dixísti : In ætérnum misericórdia ædificábitur in cælis: * præparábitur véritas tua in eis.<br />
Dispósui testaméntum eléctis meis, jurávi David, servo meo: * Usque in ætérnum præparábo semen tuum.<br />
Et ædificábo in generatiónem et generatiónem * sedem tuam.<br />
Confitebúntur cæli mirabília tua, Dómine, * étenim veritátem tuam in ecclésia sanctórum.<br />
Quóniam quis in núbibus æquábitur Dómino: * símilis erit Dómino in fíliis Dei?<br />
Deus, qui glorificátur in consílio sanctórum: * magnus et terríbilis super omnes qui in circúitu ejus sunt.<br />
Dómine, Deus virtútum, quis símilis tibi? * potens es, Dómine, et véritas tua in circúitu tuo.<br />
Tu domináris potestáti maris: * motum autem flúctuum ejus tu mítigas.<br />
Tu humiliásti sicut vulnerátum, supérbum: * in bráchio virtútis tuæ dispersísti inimícos tuos.<br />
Tui sunt cæli, et tua est terra, orbem terræ et plenitúdinem ejus tu fundásti: * aquilónem, et mare tu creásti.<br />
Thabor et Hermon in nómine tuo exsultábunt: * tuum bráchium cum poténtia.<br />
Firmétur manus tua, et exaltétur déxtera tua: * justítia et judícium præparátio sedis tuæ.<br />
Misericórdia et véritas præcédent fáciem tuam: * beátus pópulus, qui scit jubilatiónem.<br />
Dómine, in lúmine vultus tui ambulábunt, et in nómine tuo exsultábunt tota die: * et in justítia tua exaltabúntur.<br />
Quóniam glória virtútis eórum tu es: * et in beneplácito tuo exaltábitur cornu nostrum.<br />
Quia Dómini est assúmptio nostra, * et Sancti Israël, regis nostri.<br />
Tunc locútus es in visióne sanctis tuis, et dixísti: * Pósui adjutórium in poténte : et exaltávi eléctum de plebe mea.<br />
Invéni David, servum meum: * óleo sancto meo unxi eum.<br />
Manus enim mea auxiliábitur ei: * et bráchium meum confortábit eum.<br />
Nihil profíciet inimícus in eo: * et fílius iniquitátis non appónet nocére ei.<br />
Et concídam a fácie ipsíus inimícos ejus: * et odiéntes eum in fugam convértam.<br />
Et véritas mea, et misericórdia mea cum ipso: * et in nómine meo exaltábitur cornu ejus.<br />
Et ponam in mari manum ejus: * et in flumínibus déxteram ejus.<br />
Ipse invocábit me: Pater meus es tu: * Deus meus, et suscéptor salútis meæ.<br />
Et ego primogénitum ponam illum: * excélsum præ régibus terræ.<br />
In ætérnum servábo illi misericórdiam meam: * et testaméntum meum fidéle ipsi.<br />
Et ponam in sæculum sæculi semen ejus: * et thronum ejus sicut dies cæli.<br />
Si autem derelíquerint fílii ejus legem meam: * et in judíciis meis non ambuláverint.<br />
Si justítias meas profanáverint: * et mandáta mea non custodíerint :<br />
Visitábo in virga iniquitátes eórum: * et in verbéribus peccáta eórum.<br />
Misericórdiam autem meam non dispérgam ab eo: * neque nocébo in veritáte mea :<br />
Neque profanábo testaméntum meum: * et quæ procédunt de lábiis meis, non fáciam írrita.<br />
Semel jurávi in sancto meo: Si David méntiar: * semen ejus in ætérnum manébit.<br />
Et thronus ejus sicut sol in conspéctu meo, * et sicut luna perfécta in ætérnum : et testis in cælo fidélis.<br />
Tu vero repulísti et despexísti: * distulísti Christum tuum.<br />
Evertísti testaméntum servi tui: * profanásti in terra Sanctuárium ejus.<br />
Destruxísti omnes sepes ejus: * posuísti firmaméntum ejus formídinem.<br />
Diripuérunt eum omnes transeúntes viam: * factus est oppróbrium vicínis suis.<br />
Exaltásti déxteram depriméntium eum: * lætificásti omnes inimícos ejus.<br />
Avertísti adjutórium gládii ejus: * et non es auxiliátus ei in bello.<br />
Destruxísti eum ab emundatióne: * et sedem ejus in terram collisísti.<br />
Minorásti dies témporis ejus: * perfudísti eum confusióne.<br />
Usquequo, Dómine, avértis in finem: * exardéscet sicut ignis ira tua?<br />
Memoráre quæ mea substántia: * numquid enim vane constituísti omnes fílios hóminum?<br />
Quis est homo, qui vivet, et non vidébit mortem: * éruet ánimam suam de manu ínferi?<br />
Ubi sunt misericórdiæ tuæ antíquæ, Dómine: * sicut jurásti David in veritáte tua?<br />
Memor esto, Dómine, oppróbrii servórum tuórum: * (quod contínui in sinu meo) multárum Géntium.<br />
Quod exprobravérunt inimíci tui, Dómine, * quod exprobravérunt commutatiónem Christi tui.<br />
Benedíctus Dóminus in ætérnum: * fiat, fiat.<br />

