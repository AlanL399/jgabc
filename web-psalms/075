Notus in Judæa Deus: * in Israël magnum nomen ejus.<br />
Et factus est in pace locus ejus: * et habitátio ejus in Sion.<br />
Ibi confrégit poténtias árcuum: * scutum, gládium, et bellum.<br />
Illúminans tu mirabíliter a móntibus ætérnis: * turbáti sunt omnes insipiéntes corde.<br />
Dormiérunt somnum suum: * et nihil invenérunt omnes viri divitiárum in mánibus suis.<br />
Ab increpatióne tua, Deus Jacob, * dormitavérunt qui ascendérunt equos.<br />
Tu terríbilis es, et quis resístet tibi? * ex tunc ira tua.<br />
De cælo audítum fecísti judícium: * terra trémuit et quiévit.<br />
Cum exsúrgeret in judícium Deus, * ut salvos fáceret omnes mansuétos terræ.<br />
Quóniam cogitátio hóminis confitébitur tibi: * et relíquiæ cogitatiónis diem festum agent tibi.<br />
Vovéte, et réddite Dómino Deo vestro: * omnes, qui in circúitu ejus affértis múnera.<br />
Terríbili et ei qui aufert spíritum príncipum, * terríbili apud reges terræ.<br />

