Salvum me fac, Deus: * quóniam intravérunt aquæ usque ad ánimam meam.<br />
Infíxus sum in limo profúndi: * et non est substántia.<br />
Veni in altitúdinem maris: * et tempéstas demérsit me.<br />
Laborávi clamans, raucæ factæ sunt fauces meæ : * defecérunt óculi mei, dum spero in Deum meum.<br />
Multiplicáti sunt super capíllos cápitis mei, * qui odérunt me gratis.<br />
Confortáti sunt qui persecúti sunt me inimíci mei injúste: * quæ non rápui, tunc exsolvébam.<br />
Deus, tu scis insipiéntiam meam: * et delícta mea a te non sunt abscóndita.<br />
Non erubéscant in me qui exspéctant te, Dómine, * Dómine virtútum<br />
Non confundántur super me * qui quærunt te, Deus Israël.<br />
Quóniam propter te sustínui oppróbrium: * opéruit confúsio fáciem meam.<br />
Extráneus factus sum frátribus meis, * et peregrínus fíliis matris meæ.<br />
Quóniam zelus domus tuæ comédit me: * et oppróbria exprobrántium tibi cecidérunt super me.<br />
Et opérui in jejúnio ánimam meam: * et factum est in oppróbrium mihi.<br />
Et pósui vestiméntum meum cilícium: * et factus sum illis in parábolam.<br />
Advérsum me loquebántur, qui sedébant in porta: * et in me psallébant qui bibébant vinum.<br />
Ego vero oratiónem meam ad te, Dómine: * tempus benepláciti, Deus.<br />
In multitúdine misericórdiæ tuæ exáudi me, * in veritáte salútis tuæ :<br />
Eripe me de luto, ut non infígar: * líbera me ab iis, qui odérunt me, et de profúndis aquárum.<br />
Non me demérgat tempéstas aquæ, neque absórbeat me profúndum: * neque úrgeat super me púteus os suum.<br />
Exáudi me, Dómine, quóniam benígna est misericórdia tua: * secúndum multitúdinem miseratiónum tuárum réspice in me.<br />
Et ne avértas fáciem tuam a púero tuo: * quóniam tríbulor, velóciter exáudi me.<br />
Inténde ánimæ meæ, et líbera eam: * propter inimícos meos éripe me.<br />
Tu scis impropérium meum, et confusiónem meam, * et reveréntiam meam.<br />
In conspéctu tuo sunt omnes qui tríbulant me: * impropérium exspectávit cor meum, et misériam.<br />
Et sustínui qui simul contristarétur, et non fuit: * et qui consolarétur, et non invéni.<br />
Et dedérunt in escam meam fel: * et in siti mea potavérunt me acéto.<br />
Fiat mensa eórum coram ipsis in láqueum, * et in retributiónes, et in scándalum.<br />
Obscuréntur óculi eórum ne vídeant: * et dorsum eórum semper incúrva.<br />
Effúnde super eos iram tuam: * et furor iræ tuæ comprehéndat eos.<br />
Fiat habitátio eórum desérta: * et in tabernáculis eórum non sit qui inhábitet.<br />
Quóniam quem tu percussísti, persecúti sunt: * et super dolórem vúlnerum meórum addidérunt.<br />
Appóne iniquitátem super iniquitátem eórum: * et non intrent in justítiam tuam.<br />
Deleántur de libro vivéntium: * et cum justis non scribántur.<br />
Ego sum pauper et dolens: * salus tua, Deus, suscépit me.<br />
Laudábo nomen Dei cum cántico: * magnificábo eum in laude:<br />
Et placébit Deo super vítulum novéllum: * córnua producéntem et úngulas.<br />
Vídeant páuperes et læténtur: * quærite Deum, et vivet ánima vestra.<br />
Quóniam exaudívit páuperes Dóminus: * et vinctos suos non despéxit.<br />
Laudent illum cæli et terra, * mare et ómnia reptília in eis.<br />
Quóniam Deus salvam fáciet Sion: * et ædificabúntur civitátes Juda.<br />
Et inhabitábunt ibi, * et hereditáte acquírent eam.<br />
Et semen servórum ejus possidébit eam: * et qui díligunt nomen ejus, habitábunt in ea.<br />
<br />
