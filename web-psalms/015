Consérva me, Dómine, quóniam sperávi in te. * Dixi Dómino : Deus meus es tu, quóniam bonórum meórum non eges.<br />
Sanctis, qui sunt in terra ejus, * mirificávit omnes voluntátes meas in eis.<br />
Multiplicátæ sunt infirmitátes eórum : * póstea acceleravérunt.<br />
Non congregábo conventícula eórum de sanguínibus, * nec memor ero nóminum eórum per lábia mea.<br />
Dóminus pars hereditátis meæ, et cálicis mei : * tu es, qui restítues hereditátem meam mihi.<br />
Funes cecidérunt mihi in præcláris : * étenim heréditas mea præclára est mihi.<br />
Benedícam Dóminum, qui tríbuit mihi intelléctum : * ínsuper et usque ad noctem increpuérunt me renes mei.<br />
Providébam Dóminum in conspéctu meo semper : * quóniam a dextris est mihi, ne commóvear.<br />
Propter hoc lætátum est cor meum, et exsultávit lingua mea : * ínsuper et caro mea requiéscet in spe.<br />
Quóniam non derelínques ánimam meam in inférno : * nec dabis sanctum tuum vidére corruptiónem.<br />
Notas mihi fecísti vias vitæ, adimplébis me lætítia cum vultu tuo : * delectatiónes in déxtera tua usque in finem.<br />
<br />
