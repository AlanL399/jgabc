Exsúrgat Deus, et dissipéntur inimíci ejus, * et fúgiant qui odérunt eum, a fácie ejus.<br />
Sicut déficit fumus, defíciant: * sicut fluit cera a fácie ignis, sic péreant peccatóres a fácie Dei.<br />
Et justi epuléntur, et exsúltent in conspéctu Dei: * et delecténtur in lætítia.<br />
Cantáte Deo, psalmum dícite nómini ejus: * iter fácite ei, qui ascéndit super occásum: Dóminus nomen illi.<br />
Exsultáte in conspéctu ejus: * turbabúntur a fácie ejus, patris orphanórum et júdicis viduárum.<br />
Deus in loco sancto suo: * Deus, qui inhabitáre facit uníus moris in domo:<br />
Qui edúcit vinctos in fortitúdine, * simíliter eos qui exásperant, qui hábitant in sepúlcris.<br />
Deus, cum egrederéris in conspéctu pópuli tui, * cum pertransíres in desérto:<br />
Terra mota est, étenim cæli distillavérunt a fácie Dei Sínai, * a fácie Dei Israël.<br />
Plúviam voluntáriam segregábis, Deus, hereditáti tuæ : * et infirmáta est, tu vero perfecísti eam.<br />
Animália tua habitábunt in ea: * parásti in dulcédine tua páuperi, Deus.<br />
Dóminus dabit verbum evangelizántibus, * virtúte multa.<br />
Rex virtútum dilécti dilécti: * et spéciei domus divídere spólia.<br />
Si dormiátis inter médios cleros, pennæ colúmbæ deargentátæ, * et posterióra dorsi ejus in pallóre auri.<br />
Dum discérnit cæléstis reges super eam, nive dealbabúntur in Selmon: * mons Dei, mons pinguis.<br />
Mons coagulátus, mons pinguis: * ut quid suspicámini montes coagulátos?<br />
Mons, in quo beneplácitum est Deo habitáre in eo: * étenim Dóminus habitábit in finem.<br />
Currus Dei decem míllibus múltiplex, míllia lætántium: * Dóminus in eis in Sina in sancto.<br />
Ascendísti in altum, cepísti captivitátem: * accepísti dona in homínibus.<br />
Etenim non credéntes, * inhabitáre Dóminum Deum.<br />
Benedíctus Dóminus die quotídie: * prósperum iter fáciet nobis Deus salutárium nostrórum.<br />
Deus noster, Deus salvos faciéndi: * et Dómini Dómini éxitus mortis.<br />
Verúmtamen Deus confrínget cápita inimicórum suórum: * vérticem capílli perambulántium in delíctis suis.<br />
Dixit Dóminus: Ex Basan convértam, * convértam in profúndum maris:<br />
Ut intingátur pes tuus in sánguine: * lingua canum tuórum ex inimícis, ab ipso.<br />
Vidérunt ingréssus tuos, Deus: * ingréssus Dei mei: regis mei qui est in sancto.<br />
Prævenérunt príncipes conjúncti psalléntibus: * in médio juvenculárum tympanistriárum.<br />
In ecclésiis benedícite Deo Dómino, * de fóntibus Israël.<br />
Ibi Bénjamin adolescéntulus: * in mentis excéssu.<br />
Príncipes Juda, duces eórum: * príncipes Zábulon, príncipes Néphtali.<br />
Manda, Deus, virtúti tuæ : * confírma hoc, Deus, quod operátus es in nobis.<br />
A templo tuo in Jerúsalem, * tibi ófferent reges múnera.<br />
Increpa feras arúndinis, congregátio taurórum in vaccis populórum: * ut exclúdant eos, qui probáti sunt argénto.<br />
Díssipa Gentes, quæ bella volunt: vénient legáti ex Ægypto: * Æthiópia prævéniet manus ejus Deo.<br />
Regna terræ, cantáte Deo: * psállite Dómino.<br />
Psállite Deo, qui ascéndit super cælum cæli, * ad Oriéntem.<br />
Ecce dabit voci suæ vocem virtútis, date glóriam Deo super Israël, * magnificéntia ejus, et virtus ejus in núbibus.<br />
Mirábilis Deus in sanctis suis, Deus Israël ipse dabit virtútem, et fortitúdinem plébi suæ, * benedíctus Deus.<br />
<br />
