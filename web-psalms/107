Parátum cor meum, Deus, parátum cor meum: * cantábo, et psallam in glória mea.<br />
Exsúrge, glória mea, exsúrge, psaltérium et cíthara: * exsúrgam dilúculo.<br />
Confitébor tibi in pópulis, Dómine: * et psallam tibi in natiónibus.<br />
Quia magna est super cælos misericórdia tua: * et usque ad nubes véritas tua:<br />
Exaltáre super cælos, Deus, † et super omnem terram glória tua: * ut liberéntur dilécti tui.<br />
Salvum fac déxtera tua, et exáudi me: * Deus locútus est in sancto suo:<br />
Exsultábo, et dívidam Síchimam: * et convállem tabernaculórum dimétiar.<br />
Meus est Gálaad, et meus est Manásses: * et Ephraim suscéptio cápitis mei.<br />
Juda rex meus: * Moab lebes spei meæ.<br />
In Idumæam exténdam calceaméntum meum: * mihi alienígenæ amíci facti sunt.<br />
Quis dedúcet me in civitátem munítam? * quis dedúcet me usque in Idumæam?<br />
Nonne tu, Deus, qui repulísti nos, * et non exíbis, Deus, in virtútibus nostris?<br />
Da nobis auxílium de tribulatióne: * quia vana salus hóminis.<br />
In Deo faciémus virtútem: * et ipse ad níhilum dedúcet inimícos nostros.<br />
