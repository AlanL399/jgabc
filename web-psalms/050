Miserére mei Deus, * secúndum magnam misericórdiam tuam.<br />
Et secúndum multitúdinem miseratiónum tuárum, * dele iniquitátem meam.<br />
Amplius lava me ab iniquitáte mea: * et a peccáto meo munda me.<br />
Quóniam iniquitátem meam ego cognósco: * et peccátum meum contra me est semper.<br />
Tibi soli peccávi, et malum coram te feci: * ut justificéris in sermónibus tuis, et vincas cum judicáris.<br />
Ecce enim in iniquitátibus concéptus sum: * et in peccátis concépit me mater mea.<br />
Ecce enim veritátem dilexísti: * incérta et occúlta sapiéntiæ tuæ manifestásti mihi.<br />
Aspérges me hyssópo, et mundábor: * lavábis me, et super nivem dealbábor.<br />
Audítui meo dabis gáudium et lætítiam: * et exsultábunt ossa humiliáta.<br />
Avérte fáciem tuam a peccátis meis: * et omnes iniquitátes meas dele.<br />
Cor mundum crea in me, Deus: * et spíritum rectum ínnova in viscéribus meis.<br />
Ne projícias me a fácie tua: * et spíritum sanctum tuum ne áuferas a me.<br />
Redde mihi lætítiam salutáris tui: * et spíritu principáli confírma me.<br />
Docébo iníquos vias tuas: * et ímpii ad te converténtur.<br />
Líbera me de sanguínibus, Deus, Deus salútis meæ : * et exsultábit lingua mea justítiam tuam.<br />
Dómine, lábia mea apéries: * et os meum annuntiábit laudem tuam.<br />
Quóniam si voluísses sacrifícium dedíssem útique: * holocáustis non delectáberis.<br />
Sacrifícium Deo spíritus contribulátus: * cor contrítum, et humiliátum, Deus non despícies.<br />
Benígne fac, Dómine, in bona voluntáte tua Sion: * ut ædificéntur muri Jerúsalem.<br />
Tunc acceptábis sacrifícium justítiæ, oblatiónes, et holocáusta: * tunc impónent super altáre tuum vítulos.<br />
<br />
