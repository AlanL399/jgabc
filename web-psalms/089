Dómine, refúgium factus es nobis: * a generatióne in generatiónem.<br />
Priúsquam montes fíerent, aut formarétur terra et orbis: * a sæculo et usque in sæculum tu es, Deus.<br />
Ne avértas hóminem in humilitátem: * et dixísti: Convertímini, fílii hóminum.<br />
Quóniam mille anni ante óculos tuos, * tamquam dies hestérna, quæ prætériit.<br />
Et custódia in nocte, * quæ pro níhilo habéntur, eórum anni erunt.<br />
Mane sicut herba tránseat, mane flóreat, et tránseat: * véspere décidat, indúret et aréscat.<br />
Quia defécimus in ira tua, * et in furóre tuo turbáti sumus.<br />
Posuísti iniquitátes nostras in conspéctu tuo: * sæculum nostrum in illuminatióne vultus tui.<br />
Quóniam omnes dies nostri defecérunt: * et in ira tua defécimus.<br />
Anni nostri sicut aránea meditabúntur: * dies annórum nostrórum in ipsis, septuagínta anni.<br />
Si autem in potentátibus, octogínta anni: * et ámplius eórum, labor et dolor.<br />
Quóniam supervénit mansuetúdo: * et corripiémur.<br />
Quis novit potestátem iræ tuæ : * et præ timóre tuo iram tuam dinumeráre?<br />
Déxteram tuam sic notam fac: * et erudítos corde in sapiéntia.<br />
Convértere, Dómine, úsquequo? * et deprecábilis esto super servos tuos.<br />
Repléti sumus mane misericórdia tua: * et exsultávimus, et delectáti sumus ómnibus diébus nostris.<br />
Lætáti sumus pro diébus, quibus nos humiliásti: * annis, quibus vídimus mala.<br />
Réspice in servos tuos, et in ópera tua: * et dírige fílios eórum.<br />
Et sit splendor Dómini Dei nostri super nos, et ópera mánuum nostrárum dírige super nos: * et opus mánuum nostrárum dírige.<br />
<br />
