Confitémini Dómino quóniam bonus: * quóniam in sæculum misericórdia ejus.<br />
Dicant qui redémpti sunt a Dómino, quos redémit de manu inimíci: * et de regiónibus congregávit eos:<br />
A solis ortu, et occásu: * ab aquilóne, et mari.<br />
Erravérunt in solitúdine in inaquóso: * viam civitátis habitáculi non invenérunt.<br />
Esuriéntes, et sitiéntes: * ánima eórum in ipsis defécit.<br />
Et clamavérunt ad Dóminum cum tribularéntur: * et de necessitátibus eórum erípuit eos.<br />
Et dedúxit eos in viam rectam: * ut irent in civitátem habitatiónis.<br />
Confiteántur Dómino misericórdiæ ejus: * et mirabília ejus fíliis hóminum.<br />
Quia satiávit ánimam inánem: * et ánimam esuriéntem satiávit bonis.<br />
<br />
Sedéntes in ténebris, et umbra mortis: * vinctos in mendicitáte et ferro.<br />
Quia exacerbavérunt elóquia Dei: * et consílium Altíssimi irritavérunt.<br />
Et humiliátum est in labóribus cor eórum: * infirmáti sunt, nec fuit qui adjuváret.<br />
Et clamavérunt ad Dóminum cum tribularéntur: * et de necessitátibus eórum liberávit eos.<br />
Et edúxit eos de ténebris, et umbra mortis: * et víncula eórum disrúpit.<br />
<br />
Confiteántur Dómino misericórdiæ ejus: * et mirabília ejus fíliis hóminum.<br />
Quia contrívit portas æreas: * et vectes férreos confrégit.<br />
Suscépit eos de via iniquitátis eórum: * propter injustítias enim suas humiliáti sunt.<br />
Omnem escam abomináta est ánima eórum: * et appropinquavérunt usque ad portas mortis.<br />
Et clamavérunt ad Dóminum cum tribularéntur: * et de necessitátibus eórum liberávit eos.<br />
Misit verbum suum, et sanávit eos: * et erípuit eos de interitiónibus eórum.<br />
Confiteántur Dómino misericórdiæ ejus: * et mirabília ejus fíliis hóminum.<br />
Et sacríficent sacrifícium laudis: * et annúntient ópera ejus in exsultatióne.<br />
<br />
Qui descéndunt mare in návibus, * faciéntes operatiónem in aquis multis.<br />
Ipsi vidérunt ópera Dómini, * et mirabília ejus in profúndo.<br />
Dixit, et stetit spíritus procéllæ : * et exaltáti sunt fluctus ejus.<br />
Ascéndunt usque ad cælos, et descéndunt usque ad abyssos: * ánima eórum in malis tabescébat.<br />
Turbáti sunt, et moti sunt sicut ébrius: * et omnis sapiéntia eórum devoráta est.<br />
Et clamavérunt ad Dóminum cum tribularéntur: * et de necessitátibus eórum edúxit eos.<br />
Et státuit procéllam ejus in auram: * et siluérunt fluctus ejus.<br />
Et lætáti sunt quia siluérunt: * et dedúxit eos in portum voluntátis eórum.<br />
Confiteántur Dómino misericórdiæ ejus: * et mirabília ejus fíliis hóminum.<br />
Et exáltent eum in ecclésia plebis: * et in cáthedra seniórum laudent eum.<br />
Pósuit flúmina in desértum: * et éxitus aquárum in sitim.<br />
Terram fructíferam in salsúginem: * a malítia inhabitántium in ea.<br />
Pósuit desértum in stagna aquárum: * et terram sine aqua in éxitus aquárum.<br />
Et collocávit illic esuriéntes: * et constituérunt civitátem habitatiónis.<br />
Et seminavérunt agros, et plantavérunt víneas: * et fecérunt fructum nativitátis.<br />
Et benedíxit eis, et multiplicáti sunt nimis: * et juménta eórum non minorávit.<br />
Et pauci facti sunt: * et vexáti sunt a tribulatióne malórum, et dolóre.<br />
Effúsa est contémptio super príncipes: * et erráre fecit eos in ínvio, et non in via.<br />
Et adjúvit páuperem de inópia: * et pósuit sicut oves famílias.<br />
Vidébunt recti, et lætabúntur: * et omnis iníquitas oppilábit os suum.<br />
Quis sápiens et custódiet hæc? * et intélliget misericórdias Domini.<br />
